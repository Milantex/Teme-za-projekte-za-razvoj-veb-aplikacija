# Veb aplikacija za evidenciju promotivnih aktivnosti firme

Aplikacija treba da omogući administratorima službe za odnose sa javnošću i marketing da evidentiraju sve promotivne kampanje i aktivnosti koje se sprovode kroz njihovo odeljenje u ime firme. Administrator se prijavljuje sa korisničkim imenom i lozinkom na sistem. U sistem se beleži svaka aktivnost administratora, a ne samo prijava na sistem (prikaz spiska obavljenih aktivnosti, dodavanje nove aktivnosti, izmena postojeće aktivnosti itd.) Administratoru je potrebno omogućiti da vidi spisak vrsta promotivnih aktivnosti koje su podržane od strane firme. Aktivnosti mogu biti, npr. objavljivanje vesti na sajt firme, objavljivanje vesti na sajtu partnera, postavljanje reklame na društvenim mrežama, zakup reklamnog prostora na bilbordu. Samostalno istražiti moguće promotivne aktivnosti i napraviti u sistemu podršku za njih. Administrator može da napravi novu promotivnu kampanju, kao i da otvori detalje o postojećoj. Svaka kampanja ima svoj naziv, kratak opis, detaljan opis, datum i vreme početka, kao i datum i vreme očekivanog kraja kampanje. Pored toga, svaka kampanja ima ograničeni ukupan budžet. Kada administrator želi da evidentira neku promotivnu aktivnost koja se sprovodi, mora da izabere kampanju pod kojom je ta aktivnost izvršena. Prilikom popunjavanja podataka o promotivnoj aktivnosti, treba da izabere njenu vrstu, npr. objavljivanje vesti, zakup bilborda, poziv telefonom, anketiranje kupaca itd. Svaka vrsta promotivne aktivnosti zahteva posebne dodatne podatke koje administrator treba da navede, npr. za zakup bilborda treba navesti adresu, visinu, dimenzije i datum do kada je prostor zakupljen; za objavljenu vest na sajtu treba navesti datum objavljivanja vesti, kao i link preko kojeg se može doći do vesti; za obavljeni telefonski razgovor za promociju ponude firme treba navesti pozvani broj telefona, ime osobe sa kojom je operater razgovarao (ako je dostupno) i kratak opis opšteg utiska obavljenog razgovora itd. Samostalno odrediti adekvatne dodatne parametre za pojedinačne vrste aktivnosti koje sistem podržava. Svaka aktivnost ima i definisanu cenu troška njenog sprovođenja, npr. cena zakupa bilborda, sprovođenja anketiranja klijenata itd. Neke aktivnosti nemaju cene, tako da ta vrednost može biti 0, npr. postavljanje vesti na sajt firme itd. Prilikom dodavanja promotivne aktivnosti u kampanju, cena koštanja te aktivnosti se oduzima od ukupnog budžeta promotivne kampanje i na stranici kampanje treba prikazati koliko procenata budžeta je potrošeno na evidentirane promotivne aktivnosti. Grafički interfejs veb aplikacije treba da bude realizovan sa responsive dizajnom.

## Tehnička ograničenja

- Aplikacija mora da bude realizovana na Node.js platformi korišćenjem Express biblioteke. Aplikacija mora da bude podeljena u dve nezavisne celine: back-end veb servis (API) i front-end (GUI aplikacija). Sav kôd aplikacije treba da bude organizovan u dva Git spremišta u okviru istog korisničkog naloga za ovaj projekat.
- Baza podataka mora da bude relaciona i treba koristiti MySQL ili MariaDB sistem za upravljanje bazama podataka (RDBMS) i u spremištu back-end dela aplikacije mora da bude dostupan SQL dump strukture baze podataka, eventualno sa inicijalnim podacima, potrebnim za demonstraciju rada projekta.
- Back-end i front-end delovi projekta moraju da budi pisani na TypeScript jeziku, prevedeni TypeScript prevodiocem na adekvatan JavaScript. Back-end deo aplikacije, preveden na JavaScript iz izvornog TypeScript koda se pokreće kao Node.js aplikacija, a front-end deo se statički servira sa rute statičkih resursa back-end dela aplikacije i izvršava se na strani klijenta. Za postupak provere identiteta korisnika koji upućuje zahteve back-end delu aplikacije može da se koristi mehanizam sesija ili JWT (JSON Web Tokena), po slobodnom izboru.
- Sav generisani HTML kôd koji proizvodi front-end deo aplikacije mora da bude 100% validan, tj. da prođe proveru W3C Validatorom (dopuštena su upozorenja - Warning, ali ne i greške - Error). Grafički korisnički interfejs se generiše na strani klijenta (client side rendering), korišćenjem React biblioteke, dok podatke doprema asinhrono iz back-end dela aplikacije (iz API-ja). Nije neophodno baviti se izradom posebnog dizajna grafičkog interfejsa aplikacije, već je moguće koristiti CSS biblioteke kao što je Bootstrap CSS biblioteka. Front-end deo aplikacije treba da bude realizovan tako da se prilagođava različitim veličinama ekrana (responsive design).
- Potrebno je obezbediti proveru podataka koji se od korisnika iz front-end dela upućuju back-end delu aplikacije. Moguća su tri sloja zaštite i to: (1) JavaScript validacija vrednosti na front-end-u; (2) Provera korišćenjem adekvatnih testova ili regularnih izraza na strani servera u back-end-u (moguće je i korišćenjem izričitih šema - Schema za validaciju ili drugim pristupima) i (3) provera na nivou baze podataka korišćenjem okidača nad samim tabelama baze podataka.
- Neophodno je napisati prateću projektnu dokumentaciju o izradi aplikacije koja sadrži (1) model baze podataka sa detaljnim opisom svih tabela, njihovih polja i relacija; (2) dijagram baze podataka; (3) dijagram organizacije delova sistema, gde se vidi veza između baze, back-end, front-end i korisnika sa opisom smera kretanja informacija; (4) popis svih aktivnosti koje su podržane kroz aplikaciju za sve uloge korisnika aplikacije prikazane u obliku Use-Case dijagrama; kao i (5) sve ostale elemente dokumentacije predviđene uputstvom za izradu dokumentacije po ISO standardu.
- Izrada oba dela aplikacije (projekata) i promene kodova datoteka tih projekata moraju da bude praćene korišćenjem alata za verziranje koda Git, a kompletan kôd aplikacije bude dostupan na javnom Git spremištu, npr. na besplatnim GitHub ili Bitbucket servisima, jedno spremište za back-end projekat i jedno za front-end projekat. Ne može ceo projekat da bude otpremljen u samo nekoliko masovnih Git commit-a, već mora da bude pokazano da je projekat realizovan u kontinuitetu, da su korišćene grane (branching), da je bilo paralelnog rada u više grana koje su spojene (merging) sa ili bez konflikata (conflict resolution).

Autor teme za projektni zadatak: Milan Tair [linkedin.com/in/milantex](https://linkedin.com/in/milantex)

M. Tair, "Veb aplikacija za evidenciju promotivnih aktivnosti firme - Teme projekata za razvoj veb aplikacija", 2016-2021. [Online]. Available at: https://github.com/Milantex/Teme-za-projekte-za-razvoj-veb-aplikacija/blob/main/teme/veb-aplikacija-za-evidenciju-promotivnih-aktivnosti-firme.md [Accessed: ISO_DATE]
