# Veb aplikacija za naloge za slanje pošiljki kurirskom službom

Aplikacija treba da omogući korisniku usluga kurirske službe da se prijavi sa svojim pristupnim parametrima. Pristupne parametre korisniku dodeljuje administrator aplikacije, koji uređuje listu korisničkih naloga za korisnike sa kojim kurirska služba ima posebne ugovore o saradnji. Administratori se prijavljuju sa svojim posebnim pristupnim parametrima. Kada se korisnik prijavi, može da podnese zahtev za unos naloga za slanje pošiljke kurirskom službom. Potrebno je da unese adresu preuzimanja pošiljke, koju bira iz spiska svojih adresa. Spisak adresa korisnik uređuje unapred. Takođe treba da unese adresu odredišta, masu proizvoda, kao i podatak o tome da li je potrebno preuzeti otkupninu i u kom iznosu, kao i to koja je ukupna vrednost i dimenzije pakovanja pošiljke. Kada podnese zahtev, dobija jedinstveni broj pošiljke kod kurirske službe sa prikazom bar-koda koji treba da odštampa i nalepi na pošiljku. Korisnik može da prati status svih pošiljki. Podrazumevano, pošiljke su označene kao čekaju preuzimanje. Administrator može da promeni stanje pošiljke ručno u jedno od podržanih: preuzeto, na isporuci, isporučena, odbijena isporuka, vraćeno na adresu pošiljaoca. Aplikacija ne treba da implementira mehanizam za automatsko obeležavanje statusa pošiljke, jer je taj deo sistema izvan opsega ove teme. Administrator može da pregleda spisak pošiljki po korisnicima, po statusu, po datumu pravljenja naloga, po datumu promene stanja u neko od podržanih stanja. Aplikacija mora tačno da prati datum i vreme kada su nastale promene stanja pošiljke, npr. kada je napravljen nalog, kada je preuzete, kada je data na isporuku, kada je uručena/isporučena itd. Korisnici aplikacije, koji su korisnici usluge kurirske službe, takođe treba da mogu da pregledaju samo svoje pošiljke kod kurirske službe i mogu da ih prelistavaju po datumu, statusu itd.

## Tehnička ograničenja

- Aplikacija mora da bude realizovana na Node.js platformi korišćenjem Express biblioteke. Aplikacija mora da bude podeljena u dve nezavisne celine: back-end veb servis (API) i front-end (GUI aplikacija). Sav kôd aplikacije treba da bude organizovan u dva Git spremišta u okviru istog korisničkog naloga za ovaj projekat.
- Baza podataka mora da bude relaciona i treba koristiti MySQL ili MariaDB sistem za upravljanje bazama podataka (RDBMS) i u spremištu back-end dela aplikacije mora da bude dostupan SQL dump strukture baze podataka, eventualno sa inicijalnim podacima, potrebnim za demonstraciju rada projekta.
- Back-end i front-end delovi projekta moraju da budi pisani na TypeScript jeziku, prevedeni TypeScript prevodiocem na adekvatan JavaScript. Back-end deo aplikacije, preveden na JavaScript iz izvornog TypeScript koda se pokreće kao Node.js aplikacija, a front-end deo se statički servira sa rute statičkih resursa back-end dela aplikacije i izvršava se na strani klijenta. Za postupak provere identiteta korisnika koji upućuje zahteve back-end delu aplikacije može da se koristi mehanizam sesija ili JWT (JSON Web Tokena), po slobodnom izboru.
- Sav generisani HTML kôd koji proizvodi front-end deo aplikacije mora da bude 100% validan, tj. da prođe proveru W3C Validatorom (dopuštena su upozorenja - Warning, ali ne i greške - Error). Grafički korisnički interfejs se generiše na strani klijenta (client side rendering), korišćenjem React biblioteke, dok podatke doprema asinhrono iz back-end dela aplikacije (iz API-ja). Nije neophodno baviti se izradom posebnog dizajna grafičkog interfejsa aplikacije, već je moguće koristiti CSS biblioteke kao što je Bootstrap CSS biblioteka. Front-end deo aplikacije treba da bude realizovan tako da se prilagođava različitim veličinama ekrana (responsive design).
- Potrebno je obezbediti proveru podataka koji se od korisnika iz front-end dela upućuju back-end delu aplikacije. Moguća su tri sloja zaštite i to: (1) JavaScript validacija vrednosti na front-end-u; (2) Provera korišćenjem adekvatnih testova ili regularnih izraza na strani servera u back-end-u (moguće je i korišćenjem izričitih šema - Schema za validaciju ili drugim pristupima) i (3) provera na nivou baze podataka korišćenjem okidača nad samim tabelama baze podataka.
- Neophodno je napisati prateću projektnu dokumentaciju o izradi aplikacije koja sadrži (1) model baze podataka sa detaljnim opisom svih tabela, njihovih polja i relacija; (2) dijagram baze podataka; (3) dijagram organizacije delova sistema, gde se vidi veza između baze, back-end, front-end i korisnika sa opisom smera kretanja informacija; (4) popis svih aktivnosti koje su podržane kroz aplikaciju za sve uloge korisnika aplikacije prikazane u obliku Use-Case dijagrama; kao i (5) sve ostale elemente dokumentacije predviđene uputstvom za izradu dokumentacije po ISO standardu.
- Izrada oba dela aplikacije (projekata) i promene kodova datoteka tih projekata moraju da bude praćene korišćenjem alata za verziranje koda Git, a kompletan kôd aplikacije bude dostupan na javnom Git spremištu, npr. na besplatnim GitHub ili Bitbucket servisima, jedno spremište za back-end projekat i jedno za front-end projekat. Ne može ceo projekat da bude otpremljen u samo nekoliko masovnih Git commit-a, već mora da bude pokazano da je projekat realizovan u kontinuitetu, da su korišćene grane (branching), da je bilo paralelnog rada u više grana koje su spojene (merging) sa ili bez konflikata (conflict resolution).

Autor teme za projektni zadatak: Milan Tair [linkedin.com/in/milantex](https://linkedin.com/in/milantex)

M. Tair, "Veb aplikacija za naloge za slanje pošiljki kurirskom službom - Teme projekata za razvoj veb aplikacija", 2016-2021. [Online]. Available at: https://github.com/Milantex/Teme-za-projekte-za-razvoj-veb-aplikacija/blob/main/teme/veb-aplikacija-za-naloge-za-slanje-posiljki-kurirskom-sluzbom.md [Accessed: ISO_DATE]
