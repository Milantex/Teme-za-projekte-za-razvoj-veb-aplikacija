# Veb aplikacija za kreiranje anketa

Aplikacija treba da omogući korisniku koji se prijavu uz ispravne pristupne parametre da može dinamički da kreira anketu sa određenim pitanjima čije rezultate popunjavanja može da izveze u format adekvatan za naknadnu obradu. Aplikacija treba da ponudi opciju kreiranja ankete u koju korisnik dodaje pitanja, čiji tipovi su: malo tekstualno polje, veliko tekstualno polje, opcija da-ne, opcija slaganja sa tvrdnjom (nekoliko nivoa), opcija davanja ocene od 1 do 10 i opcija izbora iz liste ponuđenih odgovora. Korisnik prilikom dodavanja pitanja u anketu treba da izabere tip pitanja, zatim da unese tekst i u slučaju da tip pitanja to zahteva, da unese argumente (za opciju liste ponuđenih odgovora da definiše stavke liste na neki način). Svaka anketa treba da ima svoj jedinstveni identifikacioni kôd koji se generiše dinamički i nije prost redni broj u bazi podataka, već složeni string sastavljen od većeg broja različitih karaktera. Korisnik može da pošalje link sa identifikacionim kodom osobi koju treba da anketira, koja kada otvori dati link, dobija prikaz ankete sa pitanjima generisanim na osnovu podešavanja koje je korisnik uneo prilikom pravljenja ankete sa pitanjima. Kada osoba koja popunjava anketu pošalje svoje odgovore, oni se upisuju u bazu podataka i korisnik može u delu aplikacije za pregled popunjenih anketa da pregleda svaku anketu ponaosob ili da klikne na opciju za preuzimanje rezultata ankete u CSV formatu, gde su po kolonama postavljena pitanja, a po redovima su odgovori, gde je svaki red jedna popunjena anketa. Ovi podaci treba da budu formatirani tako da mogu da se uvezu u Excel ili sličan alat za tabelarna izračunavanja ili istraživanje podataka za potrebe naknadne analize odgovora. Grafički interfejs veb sajta treba da bude realizovan sa responsive dizajnom.

## Tehnička ograničenja

- Aplikacija mora da bude realizovana na Node.js platformi korišćenjem Express biblioteke. Aplikacija mora da bude podeljena u dve nezavisne celine: back-end veb servis (API) i front-end (GUI aplikacija). Sav kôd aplikacije treba da bude organizovan u dva Git spremišta u okviru istog korisničkog naloga za ovaj projekat.
- Baza podataka mora da bude relaciona i treba koristiti MySQL ili MariaDB sistem za upravljanje bazama podataka (RDBMS) i u spremištu back-end dela aplikacije mora da bude dostupan SQL dump strukture baze podataka, eventualno sa inicijalnim podacima, potrebnim za demonstraciju rada projekta.
- Back-end i front-end delovi projekta moraju da budi pisani na TypeScript jeziku, prevedeni TypeScript prevodiocem na adekvatan JavaScript. Back-end deo aplikacije, preveden na JavaScript iz izvornog TypeScript koda se pokreće kao Node.js aplikacija, a front-end deo se statički servira sa rute statičkih resursa back-end dela aplikacije i izvršava se na strani klijenta. Za postupak provere identiteta korisnika koji upućuje zahteve back-end delu aplikacije može da se koristi mehanizam sesija ili JWT (JSON Web Tokena), po slobodnom izboru.
- Sav generisani HTML kôd koji proizvodi front-end deo aplikacije mora da bude 100% validan, tj. da prođe proveru W3C Validatorom (dopuštena su upozorenja - Warning, ali ne i greške - Error). Grafički korisnički interfejs se generiše na strani klijenta (client side rendering), korišćenjem React biblioteke, dok podatke doprema asinhrono iz back-end dela aplikacije (iz API-ja). Nije neophodno baviti se izradom posebnog dizajna grafičkog interfejsa aplikacije, već je moguće koristiti CSS biblioteke kao što je Bootstrap CSS biblioteka. Front-end deo aplikacije treba da bude realizovan tako da se prilagođava različitim veličinama ekrana (responsive design).
- Potrebno je obezbediti proveru podataka koji se od korisnika iz front-end dela upućuju back-end delu aplikacije. Moguća su tri sloja zaštite i to: (1) JavaScript validacija vrednosti na front-end-u; (2) Provera korišćenjem adekvatnih testova ili regularnih izraza na strani servera u back-end-u (moguće je i korišćenjem izričitih šema - Schema za validaciju ili drugim pristupima) i (3) provera na nivou baze podataka korišćenjem okidača nad samim tabelama baze podataka.
- Neophodno je napisati prateću projektnu dokumentaciju o izradi aplikacije koja sadrži (1) model baze podataka sa detaljnim opisom svih tabela, njihovih polja i relacija; (2) dijagram baze podataka; (3) dijagram organizacije delova sistema, gde se vidi veza između baze, back-end, front-end i korisnika sa opisom smera kretanja informacija; (4) popis svih aktivnosti koje su podržane kroz aplikaciju za sve uloge korisnika aplikacije prikazane u obliku Use-Case dijagrama; kao i (5) sve ostale elemente dokumentacije predviđene uputstvom za izradu dokumentacije po ISO standardu.
- Izrada oba dela aplikacije (projekata) i promene kodova datoteka tih projekata moraju da bude praćene korišćenjem alata za verziranje koda Git, a kompletan kôd aplikacije bude dostupan na javnom Git spremištu, npr. na besplatnim GitHub ili Bitbucket servisima, jedno spremište za back-end projekat i jedno za front-end projekat. Ne može ceo projekat da bude otpremljen u samo nekoliko masovnih Git commit-a, već mora da bude pokazano da je projekat realizovan u kontinuitetu, da su korišćene grane (branching), da je bilo paralelnog rada u više grana koje su spojene (merging) sa ili bez konflikata (conflict resolution).

Autor teme za projektni zadatak: Milan Tair [linkedin.com/in/milantex](https://linkedin.com/in/milantex)

M. Tair, "Veb aplikacija za kreiranje anketa - Teme projekata za razvoj veb aplikacija", 2016-2021. [Online]. Available at: https://github.com/Milantex/Teme-za-projekte-za-razvoj-veb-aplikacija/blob/main/teme/veb-aplikacija-za-kreiranje-anketa.md [Accessed: ISO_DATE]
