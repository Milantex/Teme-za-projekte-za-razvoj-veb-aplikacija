# Veb aplikacija za upravljanje oglasima za posao i prijavama kandidata

Aplikacija treba da omogući menadžerima da u okviru aplikacije uređuju kategorijama poslova i da pod kategorije dodaju oglase za poslove. Svaki menadžer može da lista, menja i dodaje sve kategorije, ali može da vidi samo one oglase za poslove koje je sâm dodao i samo njih može da menja. Nazivi kategorija moraju da budu jedinstveni, a oglasi imaju naslov oglasa, naziv pozicije, detaljan opis posla, datum početka i kraja prikazivanja na portalu, naziv firme, odabranu lokaciju, opseg plata (od-do), obavezan nivo stručne spreme i podatak o tome da li se posao ugovara kao praksa, na ugovor o delu ili na ugovor o radu. Menadžer može da obeleži oglas kao sakriven, iako nije istekao rok za prikazivanje oglasa na sajtu. Posetioci sajta mogu da vide sve kategorije oglasa za poslove za koje postoji barem jedan objavljeni oglas, mogu da pregledaju aktivne oglase za poslove po kategorijama i mogu da vrše pretragu po kriterijumima (lokacija, željena plata, svoj nivo stručne spreme i kategorija) na osnovu kojeg će biti prikazani svi oglasi koji odgovaraju kriterijumima koji su u filteru odabrani. Kandidat ne mora da odabere sve kriterijume. Onaj kriterijum koji nije odabran u filteru ne treba da se primeni za sužavanje liste pronađenih aktivnih oglasa za poslove. Kandidat može da pošalje prijavu za aktivan oglas za posao. Prilikom popunjavanja prijave, kandidat ne treba da se registruje, već samo da popuni formular za prijavu u koji unosi svoje lične podatke, kontakt podatke i datoteku sa radnom biografijom koja mora da bude u PDF formatu. Po uspešnom prijemu prijave za posao, kandidat dobija obaveštenje da je prijava upisana u bazu i da će je menadžeri razmotriti. Menadžeri mogu da vide spisak svih poslatih prijava za oglase za poslove koje su sami dodali na portal i mogu da pregledaju detalje prijava, da preuzmu priložene PDF datoteke sa biografijama, a prijave mogu da obeleže sa nekoliko mogućih stanja. Podrazumevano, prijave koje nisu pregledane imaju stanje "nova". Kada otvore detalje prijave, portal automatski obeležava prijavu kao stanjem "otvorena". Menadžer može sâm da obeleži prijavu kao "odbijena" , "razmatrana" ili "prihvaćena". Grafički interfejs sajta treba da bude realizovan sa responsive dizajnom.

## Tehnička ograničenja

- Aplikacija mora da bude realizovana na Node.js platformi korišćenjem Express biblioteke. Aplikacija mora da bude podeljena u dve nezavisne celine: back-end veb servis (API) i front-end (GUI aplikacija). Sav kôd aplikacije treba da bude organizovan u dva Git spremišta u okviru istog korisničkog naloga za ovaj projekat.
- Baza podataka mora da bude relaciona i treba koristiti MySQL ili MariaDB sistem za upravljanje bazama podataka (RDBMS) i u spremištu back-end dela aplikacije mora da bude dostupan SQL dump strukture baze podataka, eventualno sa inicijalnim podacima, potrebnim za demonstraciju rada projekta.
- Back-end i front-end delovi projekta moraju da budi pisani na TypeScript jeziku, prevedeni TypeScript prevodiocem na adekvatan JavaScript. Back-end deo aplikacije, preveden na JavaScript iz izvornog TypeScript koda se pokreće kao Node.js aplikacija, a front-end deo se statički servira sa rute statičkih resursa back-end dela aplikacije i izvršava se na strani klijenta. Za postupak provere identiteta korisnika koji upućuje zahteve back-end delu aplikacije može da se koristi mehanizam sesija ili JWT (JSON Web Tokena), po slobodnom izboru.
- Sav generisani HTML kôd koji proizvodi front-end deo aplikacije mora da bude 100% validan, tj. da prođe proveru W3C Validatorom (dopuštena su upozorenja - Warning, ali ne i greške - Error). Grafički korisnički interfejs se generiše na strani klijenta (client side rendering), korišćenjem React biblioteke, dok podatke doprema asinhrono iz back-end dela aplikacije (iz API-ja). Nije neophodno baviti se izradom posebnog dizajna grafičkog interfejsa aplikacije, već je moguće koristiti CSS biblioteke kao što je Bootstrap CSS biblioteka. Front-end deo aplikacije treba da bude realizovan tako da se prilagođava različitim veličinama ekrana (responsive design).
- Potrebno je obezbediti proveru podataka koji se od korisnika iz front-end dela upućuju back-end delu aplikacije. Moguća su tri sloja zaštite i to: (1) JavaScript validacija vrednosti na front-end-u; (2) Provera korišćenjem adekvatnih testova ili regularnih izraza na strani servera u back-end-u (moguće je i korišćenjem izričitih šema - Schema za validaciju ili drugim pristupima) i (3) provera na nivou baze podataka korišćenjem okidača nad samim tabelama baze podataka.
- Neophodno je napisati prateću projektnu dokumentaciju o izradi aplikacije koja sadrži (1) model baze podataka sa detaljnim opisom svih tabela, njihovih polja i relacija; (2) dijagram baze podataka; (3) dijagram organizacije delova sistema, gde se vidi veza između baze, back-end, front-end i korisnika sa opisom smera kretanja informacija; (4) popis svih aktivnosti koje su podržane kroz aplikaciju za sve uloge korisnika aplikacije prikazane u obliku Use-Case dijagrama; kao i (5) sve ostale elemente dokumentacije predviđene uputstvom za izradu dokumentacije po ISO standardu.
- Izrada oba dela aplikacije (projekata) i promene kodova datoteka tih projekata moraju da bude praćene korišćenjem alata za verziranje koda Git, a kompletan kôd aplikacije bude dostupan na javnom Git spremištu, npr. na besplatnim GitHub ili Bitbucket servisima, jedno spremište za back-end projekat i jedno za front-end projekat. Ne može ceo projekat da bude otpremljen u samo nekoliko masovnih Git commit-a, već mora da bude pokazano da je projekat realizovan u kontinuitetu, da su korišćene grane (branching), da je bilo paralelnog rada u više grana koje su spojene (merging) sa ili bez konflikata (conflict resolution).

Autor teme za projektni zadatak: Milan Tair [linkedin.com/in/milantex](https://linkedin.com/in/milantex)

M. Tair, "Veb aplikacija za upravljanje oglasima za posao i prijavama kandidata - Teme projekata za razvoj veb aplikacija", 2016-2021. [Online]. Available at: https://github.com/Milantex/Teme-za-projekte-za-razvoj-veb-aplikacija/blob/main/teme/veb-aplikacija-za-upravljanje-oglasima-za-posao-i-prijavama-kandidata.md [Accessed: ISO_DATE]
