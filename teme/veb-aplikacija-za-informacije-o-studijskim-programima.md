# Veb aplikacija za informacije o studijskim programima

Aplikacija treba da omogući administratoru da uređuje spisak fakulteta na univerzitetu, spisak studijskih programa po fakultetima i spisak predmeta po godinama i semestrima na fakultetu. Za svaki fakultet može da unosi naziv, sliku, kratak i detaljan opis. Za svaki studijski program može da unese datum akreditacije, naziv, kratak i detaljan opis, zvanje koje stiču studenti koji diplomiraju sa tog programa, kao i spisak mogućih radnih mesta na tržištu rada za koja mogu da konkurišu diplomci tog programa. Za svaki predmet, može da unese naziv, podatak o godini i semestru kada se na studijskom programu sluša predmet, kao i podatak o tome da li je predmet izborni i kojoj izbornoj grupi pripada. Studijski program može imati više izbornih grupa predmeta koje su unapred definisane za taj studijski program. Svaki predmet ima sažetak predmeta - silabus. Svaki studijski program ima svoju posebnu boju kojom treba da bude akcentovan svaki značajni deo stranice sa prikazom podataka o studijskom programu, npr. linkovi, istaknuti tekst, naziv smera, elementi dizajna itd. Posetioci sajta mogu da pregledaju spisak fakulteta i smerova bez prijave na aplikaciju. Kada otvore stranice smerova, mogu da vide sve detalje o smeru, kao i listu predmeta, podeljene po godinama, tako da su godine tabovi, a u svakom tabu je lista predmeta. Klikom na predmet, prikazuje se ispod tekst o predmetu. Grupe izbornih predmeta su skupljene u jednu celinu i prikazane u semestru u kojem se ti predmeti održavaju. Aplikacija treba da beleži koliko određena stranica studijskog programa ima jedinstvenih prikaza, tako da vodi računa o tome da jednog posetioca ne broji više puta u jednom kalendarskom danu.

## Tehnička ograničenja

- Aplikacija mora da bude realizovana na Node.js platformi korišćenjem Express biblioteke. Aplikacija mora da bude podeljena u dve nezavisne celine: back-end veb servis (API) i front-end (GUI aplikacija). Sav kôd aplikacije treba da bude organizovan u dva Git spremišta u okviru istog korisničkog naloga za ovaj projekat.
- Baza podataka mora da bude relaciona i treba koristiti MySQL ili MariaDB sistem za upravljanje bazama podataka (RDBMS) i u spremištu back-end dela aplikacije mora da bude dostupan SQL dump strukture baze podataka, eventualno sa inicijalnim podacima, potrebnim za demonstraciju rada projekta.
- Back-end i front-end delovi projekta moraju da budi pisani na TypeScript jeziku, prevedeni TypeScript prevodiocem na adekvatan JavaScript. Back-end deo aplikacije, preveden na JavaScript iz izvornog TypeScript koda se pokreće kao Node.js aplikacija, a front-end deo se statički servira sa rute statičkih resursa back-end dela aplikacije i izvršava se na strani klijenta. Za postupak provere identiteta korisnika koji upućuje zahteve back-end delu aplikacije može da se koristi mehanizam sesija ili JWT (JSON Web Tokena), po slobodnom izboru.
- Sav generisani HTML kôd koji proizvodi front-end deo aplikacije mora da bude 100% validan, tj. da prođe proveru W3C Validatorom (dopuštena su upozorenja - Warning, ali ne i greške - Error). Grafički korisnički interfejs se generiše na strani klijenta (client side rendering), korišćenjem React biblioteke, dok podatke doprema asinhrono iz back-end dela aplikacije (iz API-ja). Nije neophodno baviti se izradom posebnog dizajna grafičkog interfejsa aplikacije, već je moguće koristiti CSS biblioteke kao što je Bootstrap CSS biblioteka. Front-end deo aplikacije treba da bude realizovan tako da se prilagođava različitim veličinama ekrana (responsive design).
- Potrebno je obezbediti proveru podataka koji se od korisnika iz front-end dela upućuju back-end delu aplikacije. Moguća su tri sloja zaštite i to: (1) JavaScript validacija vrednosti na front-end-u; (2) Provera korišćenjem adekvatnih testova ili regularnih izraza na strani servera u back-end-u (moguće je i korišćenjem izričitih šema - Schema za validaciju ili drugim pristupima) i (3) provera na nivou baze podataka korišćenjem okidača nad samim tabelama baze podataka.
- Neophodno je napisati prateću projektnu dokumentaciju o izradi aplikacije koja sadrži (1) model baze podataka sa detaljnim opisom svih tabela, njihovih polja i relacija; (2) dijagram baze podataka; (3) dijagram organizacije delova sistema, gde se vidi veza između baze, back-end, front-end i korisnika sa opisom smera kretanja informacija; (4) popis svih aktivnosti koje su podržane kroz aplikaciju za sve uloge korisnika aplikacije prikazane u obliku Use-Case dijagrama; kao i (5) sve ostale elemente dokumentacije predviđene uputstvom za izradu dokumentacije po ISO standardu.
- Izrada oba dela aplikacije (projekata) i promene kodova datoteka tih projekata moraju da bude praćene korišćenjem alata za verziranje koda Git, a kompletan kôd aplikacije bude dostupan na javnom Git spremištu, npr. na besplatnim GitHub ili Bitbucket servisima, jedno spremište za back-end projekat i jedno za front-end projekat. Ne može ceo projekat da bude otpremljen u samo nekoliko masovnih Git commit-a, već mora da bude pokazano da je projekat realizovan u kontinuitetu, da su korišćene grane (branching), da je bilo paralelnog rada u više grana koje su spojene (merging) sa ili bez konflikata (conflict resolution).

Autor teme za projektni zadatak: Milan Tair [linkedin.com/in/milantex](https://linkedin.com/in/milantex)

M. Tair, "Veb aplikacija za informacije o studijskim programima - Teme projekata za razvoj veb aplikacija", 2016-2021. [Online]. Available at: https://github.com/Milantex/Teme-za-projekte-za-razvoj-veb-aplikacija/blob/main/teme/veb-aplikacija-za-informacije-o-studijskim-programima.md [Accessed: ISO_DATE]
