# Veb aplikacija za agenciju za izdavanje putničkih vozila

Aplikacija treba da omogući administrativnom osoblju agencije da vodi evidenciju o iznajmljivanju putničkih vozila, kao i o voznom parku i podacima vezanim za troškove održavanja vozila. Aplikacija mora da vrši kontrolu pristupa i da dozvoli samo korisnicima koji imaju ispravne parametre za pristup da se prijave na aplikaciju. Od opcija koje moraju da budu implementirane su mogućnost dodavanja novog vozila u vozni park, sa svim osnovnim podacima o vozilu, među kojima su proizvođač, model, godište, zapremina motora, vrsta goriva i kategorija vozila. Određeni podaci treba da budu uvezani sa zapisom o vozilu iz drugih tabela u bazi podataka, a ne da se unose kao slobodan tekst. Za polja koja su slobodan tekst, obavezno vršiti proveru ispravnosti sadržaja koji se unosi pomoću regularnih izraza. Aplikacija treba da omogući administrativnom osoblju da evidentira kada je neko vozilo izdato na revers klijentu čiji podaci se upisuju u bazu kada se prvi put klijentu kreira nalog. Ukoliko klijent već postoji (pretraga po broju lične karte), evidentirati izdavanje vozila na revers izborom klijenta iz liste. Za vozila koja se izdaju na revers se uvek upisuje evidentirani pređeni put, kao i stanje rezervoara. Nakon što klijent vrati vozilo, evidentira se zatečeno stanje evidentiranog pređenog puta i stanje rezervoara. Aplikacija treba da prikazuje koja iz voznog parka su trenutno na raspolaganju, a koja su izdata na revers u datom trenutku. Za sva vozila treba da postoji podatak o tome kada su poslednji put registrovana i u jednom posebnom delu aplikacije treba prikazivati sva vozila, poređana po vremenu isteka registracije, tako da ona kojima uskoro ističe registracija budu prikazana u vrhu tabele. Vozila kojima je vreme do isteka registracije kraće od 30 dana treba da budu obeležena na poseban način da budu uočljiva. Aplikacija treba da omogući administrativnom osoblju da za svako vozilo mogu da unesu evidentirani dodatni trošak u vidu slobodnog polja za unos imena intervencije i cene. Kada se otvori prikaz svakog vozila, treba da bude prikazana suma troškova za to vozilo, kao i listu svih reversa izdavanja vozila i spisak svih klijenata koji su to vozilo uzimali na revers. Grafički interfejs veb sajta treba da bude realizovan sa responsive dizajnom.

## Tehnička ograničenja

- Aplikacija mora da bude realizovana na Node.js platformi korišćenjem Express biblioteke. Aplikacija mora da bude podeljena u dve nezavisne celine: back-end veb servis (API) i front-end (GUI aplikacija). Sav kôd aplikacije treba da bude organizovan u dva Git spremišta u okviru istog korisničkog naloga za ovaj projekat.
- Baza podataka mora da bude relaciona i treba koristiti MySQL ili MariaDB sistem za upravljanje bazama podataka (RDBMS) i u spremištu back-end dela aplikacije mora da bude dostupan SQL dump strukture baze podataka, eventualno sa inicijalnim podacima, potrebnim za demonstraciju rada projekta.
- Back-end i front-end delovi projekta moraju da budi pisani na TypeScript jeziku, prevedeni TypeScript prevodiocem na adekvatan JavaScript. Back-end deo aplikacije, preveden na JavaScript iz izvornog TypeScript koda se pokreće kao Node.js aplikacija, a front-end deo se statički servira sa rute statičkih resursa back-end dela aplikacije i izvršava se na strani klijenta. Za postupak provere identiteta korisnika koji upućuje zahteve back-end delu aplikacije može da se koristi mehanizam sesija ili JWT (JSON Web Tokena), po slobodnom izboru.
- Sav generisani HTML kôd koji proizvodi front-end deo aplikacije mora da bude 100% validan, tj. da prođe proveru W3C Validatorom (dopuštena su upozorenja - Warning, ali ne i greške - Error). Grafički korisnički interfejs se generiše na strani klijenta (client side rendering), korišćenjem React biblioteke, dok podatke doprema asinhrono iz back-end dela aplikacije (iz API-ja). Nije neophodno baviti se izradom posebnog dizajna grafičkog interfejsa aplikacije, već je moguće koristiti CSS biblioteke kao što je Bootstrap CSS biblioteka. Front-end deo aplikacije treba da bude realizovan tako da se prilagođava različitim veličinama ekrana (responsive design).
- Potrebno je obezbediti proveru podataka koji se od korisnika iz front-end dela upućuju back-end delu aplikacije. Moguća su tri sloja zaštite i to: (1) JavaScript validacija vrednosti na front-end-u; (2) Provera korišćenjem adekvatnih testova ili regularnih izraza na strani servera u back-end-u (moguće je i korišćenjem izričitih šema - Schema za validaciju ili drugim pristupima) i (3) provera na nivou baze podataka korišćenjem okidača nad samim tabelama baze podataka.
- Neophodno je napisati prateću projektnu dokumentaciju o izradi aplikacije koja sadrži (1) model baze podataka sa detaljnim opisom svih tabela, njihovih polja i relacija; (2) dijagram baze podataka; (3) dijagram organizacije delova sistema, gde se vidi veza između baze, back-end, front-end i korisnika sa opisom smera kretanja informacija; (4) popis svih aktivnosti koje su podržane kroz aplikaciju za sve uloge korisnika aplikacije prikazane u obliku Use-Case dijagrama; kao i (5) sve ostale elemente dokumentacije predviđene uputstvom za izradu dokumentacije po ISO standardu.
- Izrada oba dela aplikacije (projekata) i promene kodova datoteka tih projekata moraju da bude praćene korišćenjem alata za verziranje koda Git, a kompletan kôd aplikacije bude dostupan na javnom Git spremištu, npr. na besplatnim GitHub ili Bitbucket servisima, jedno spremište za back-end projekat i jedno za front-end projekat. Ne može ceo projekat da bude otpremljen u samo nekoliko masovnih Git commit-a, već mora da bude pokazano da je projekat realizovan u kontinuitetu, da su korišćene grane (branching), da je bilo paralelnog rada u više grana koje su spojene (merging) sa ili bez konflikata (conflict resolution).

Autor teme za projektni zadatak: Milan Tair [linkedin.com/in/milantex](https://linkedin.com/in/milantex)

M. Tair, "Veb aplikacija za agenciju za izdavanje putničkih vozila - Teme projekata za razvoj veb aplikacija", 2016-2021. [Online]. Available at: https://github.com/Milantex/Teme-za-projekte-za-razvoj-veb-aplikacija/blob/main/teme/veb-aplikacija-za-agenciju-za-izdavanje-putnickih-vozila.md [Accessed: ISO_DATE]
