# Veb aplikacija za proračun kredita

Aplikacija treba da omogući korisniku da izvrši informativni proračun predloga kreditnog proizvoda banke. Korisnik bira koja je vrsta kredita u pitanju. Aplikacija treba da podržava keš kredite, stambene kredite i kredite za reprogram duga kod druge banke. Zavisno od vrste kredita, potrebno je implementirati adekvatnu formulu za procenu okvirnog plana otplate kredita zavisno od unetih parametara kredita, među kojima su iznos kredita, eventualna visina učešća, ukoliko je vrsta kredita podržava, izričito zahteva ili ne podržava uopšte, broju meseci otplaćivanja itd. Za svaku vrstu kredita treba za različite vremenske okvire trajanja uneti iznose kamate. Administrator aplikacije, koji se prijavljuje sa svojim pristupnim parametrima, može za svaku vrstu kredita da uređuje koje su kamatne stope zavisno od trajanja otplate kredita. Istorijske izmene se ne gube, već se samo primenjuje najnovija stopa za dati broj meseci trajanja kredita. Za svaku vrstu kredita administrator određuje najkraće i najduže trajanje kredita kao i najmanji i najveći procenat učešća koje taj kredit podržava ukoliko kredit uopšte ima podršku za učešće. Kada posetilac sajta želi da izvrši proračun kredita, mora da unese svoje lične podatke i kontakt podatke i podatke koji mogu uticati na odluku o odobravanju kredita, među kojima su podaci o radnom angažovanju, kao što su podaci o tome da li je korisnik nezaposlen, zaposlen na određeno, zaposlen na neodređeno, koliko je dugo u radnom odnosu, kolika su mu mesečna primanja, koliki su mu mesečni troškovi, da li trenutno ima neki kredit. Ako se izjasni da ima kredit, treba da unese podatke o tome koliko je ostalo vremena do otplate, koliko je mesečna rata i koja je vrsta kredita. Tek pošto korisnik popuni sve navedene podatke, biće mu prikazan plan otplate kredita proračunat po opštoj formuli za odabranu vrstu kredita, kao i informacija o tome da je prikazani plan informativnog karaktera i da nije obavezujući, te da će od agenta banke dobiti poziv za zakazivanje razgovora o razmatranju daljih mogućnosti pružanja kreditne usluge banke. Svi podaci o zavedenim proračunima kredita svih korisnika se trajno beleže i mogu da se koriste za analizu od strane administratora i agenata banke.

## Tehnička ograničenja

- Aplikacija mora da bude realizovana na Node.js platformi korišćenjem Express biblioteke. Aplikacija mora da bude podeljena u dve nezavisne celine: back-end veb servis (API) i front-end (GUI aplikacija). Sav kôd aplikacije treba da bude organizovan u dva Git spremišta u okviru istog korisničkog naloga za ovaj projekat.
- Baza podataka mora da bude relaciona i treba koristiti MySQL ili MariaDB sistem za upravljanje bazama podataka (RDBMS) i u spremištu back-end dela aplikacije mora da bude dostupan SQL dump strukture baze podataka, eventualno sa inicijalnim podacima, potrebnim za demonstraciju rada projekta.
- Back-end i front-end delovi projekta moraju da budi pisani na TypeScript jeziku, prevedeni TypeScript prevodiocem na adekvatan JavaScript. Back-end deo aplikacije, preveden na JavaScript iz izvornog TypeScript koda se pokreće kao Node.js aplikacija, a front-end deo se statički servira sa rute statičkih resursa back-end dela aplikacije i izvršava se na strani klijenta. Za postupak provere identiteta korisnika koji upućuje zahteve back-end delu aplikacije može da se koristi mehanizam sesija ili JWT (JSON Web Tokena), po slobodnom izboru.
- Sav generisani HTML kôd koji proizvodi front-end deo aplikacije mora da bude 100% validan, tj. da prođe proveru W3C Validatorom (dopuštena su upozorenja - Warning, ali ne i greške - Error). Grafički korisnički interfejs se generiše na strani klijenta (client side rendering), korišćenjem React biblioteke, dok podatke doprema asinhrono iz back-end dela aplikacije (iz API-ja). Nije neophodno baviti se izradom posebnog dizajna grafičkog interfejsa aplikacije, već je moguće koristiti CSS biblioteke kao što je Bootstrap CSS biblioteka. Front-end deo aplikacije treba da bude realizovan tako da se prilagođava različitim veličinama ekrana (responsive design).
- Potrebno je obezbediti proveru podataka koji se od korisnika iz front-end dela upućuju back-end delu aplikacije. Moguća su tri sloja zaštite i to: (1) JavaScript validacija vrednosti na front-end-u; (2) Provera korišćenjem adekvatnih testova ili regularnih izraza na strani servera u back-end-u (moguće je i korišćenjem izričitih šema - Schema za validaciju ili drugim pristupima) i (3) provera na nivou baze podataka korišćenjem okidača nad samim tabelama baze podataka.
- Neophodno je napisati prateću projektnu dokumentaciju o izradi aplikacije koja sadrži (1) model baze podataka sa detaljnim opisom svih tabela, njihovih polja i relacija; (2) dijagram baze podataka; (3) dijagram organizacije delova sistema, gde se vidi veza između baze, back-end, front-end i korisnika sa opisom smera kretanja informacija; (4) popis svih aktivnosti koje su podržane kroz aplikaciju za sve uloge korisnika aplikacije prikazane u obliku Use-Case dijagrama; kao i (5) sve ostale elemente dokumentacije predviđene uputstvom za izradu dokumentacije po ISO standardu.
- Izrada oba dela aplikacije (projekata) i promene kodova datoteka tih projekata moraju da bude praćene korišćenjem alata za verziranje koda Git, a kompletan kôd aplikacije bude dostupan na javnom Git spremištu, npr. na besplatnim GitHub ili Bitbucket servisima, jedno spremište za back-end projekat i jedno za front-end projekat. Ne može ceo projekat da bude otpremljen u samo nekoliko masovnih Git commit-a, već mora da bude pokazano da je projekat realizovan u kontinuitetu, da su korišćene grane (branching), da je bilo paralelnog rada u više grana koje su spojene (merging) sa ili bez konflikata (conflict resolution).

Autor teme za projektni zadatak: Milan Tair [linkedin.com/in/milantex](https://linkedin.com/in/milantex)

M. Tair, "Veb aplikacija za proračun kredita - Teme projekata za razvoj veb aplikacija", 2016-2021. [Online]. Available at: https://github.com/Milantex/Teme-za-projekte-za-razvoj-veb-aplikacija/blob/main/teme/veb-aplikacija-za-proracun-kredita.md [Accessed: ISO_DATE]
