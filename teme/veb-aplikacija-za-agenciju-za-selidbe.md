# Veb aplikacija za agenciju za selidbe

Aplikacija treba da omogući agentu agencije za selidbe da unese u evidenciju planirane zakazane selidbe kamionima agencije. Agent može da uređuje podatke o voznom parku, tj. o kamionima unosom proizvođača, modela, registarske oznake i statusa vozila. Status može da bude da je vozilo na raspolaganju, da je na servisu ili da je havarisano. Prilikom evidentiranja selidbi, agent unosi podatke o korisniku usluge, čije lične podatke upisuje, kao i o adresi polazišta i adresi odredišta. Za svaku selidbu, agent može da unese u plan jedan ili više prevoza. Za svaki prenos navodi koje vozilo se koristi, kada dolazi na polaznu adresu, koliko vremena je očekivano za pakovanje nameštaja i inventara za selidbu, očekivano vreme puta do adrese odredišta i manifest inventara koji tim vozilom treba da se preveze, tj. koju izvršitelji selidbe mogu da unesu u kamion za prevoz u tom konkretnom prevozu. Za svaki prevoz, agent angažuje jednog vozača i potreban broj izvršitelja selidbe, kojih može biti od jedan do četvoro. Izvršitelji selidbe i vozač mogu da se prijave na aplikaciju preko svog dela aplikacije sa svojim pristupnim parametrima i da vide planirane prevoze za taj dan. Vozač kada dođe na lokaciju evidentira da je na lokaciji. Od tog trenutka počinje da teče vreme izvršiteljima selidbe da po manifestu tog prevoza iznesu inventar sa adrese polaska i utovare je u kamion. Kada se utovar završi, jedan od izvršitelja treba da obeleži da su završili utovar. i izvršitelji selidbe i agent mogu u svakom trenutku da vide da li je utovar obavljen za manje ili za više vremena nego što je agent agencije za taj prevoz predvideo. Kada se utovar završi, počinje da teče vreme za prevoz inventara do adrese odredišta. Kada dođu na adresu odredišta, vozač obeležava da su stigli na adresu odredišta i da počinje istovar. Kada se istovar inventara iz kamiona završi, bilo koji od izvršitelja može da obeleži da je istovar završen i da je time taj prevoz u okviru planirane selidbe završen. Agent može da vidi za svaki prevoz svake selidbe da li su predviđena očekivana vremena prevoza, istovara i utovara ispoštovana ili su probijena, kako bi mogao da ispravi svoja predviđanja i buduća planiranja.

## Tehnička ograničenja

- Aplikacija mora da bude realizovana na Node.js platformi korišćenjem Express biblioteke. Aplikacija mora da bude podeljena u dve nezavisne celine: back-end veb servis (API) i front-end (GUI aplikacija). Sav kôd aplikacije treba da bude organizovan u dva Git spremišta u okviru istog korisničkog naloga za ovaj projekat.
- Baza podataka mora da bude relaciona i treba koristiti MySQL ili MariaDB sistem za upravljanje bazama podataka (RDBMS) i u spremištu back-end dela aplikacije mora da bude dostupan SQL dump strukture baze podataka, eventualno sa inicijalnim podacima, potrebnim za demonstraciju rada projekta.
- Back-end i front-end delovi projekta moraju da budi pisani na TypeScript jeziku, prevedeni TypeScript prevodiocem na adekvatan JavaScript. Back-end deo aplikacije, preveden na JavaScript iz izvornog TypeScript koda se pokreće kao Node.js aplikacija, a front-end deo se statički servira sa rute statičkih resursa back-end dela aplikacije i izvršava se na strani klijenta. Za postupak provere identiteta korisnika koji upućuje zahteve back-end delu aplikacije može da se koristi mehanizam sesija ili JWT (JSON Web Tokena), po slobodnom izboru.
- Sav generisani HTML kôd koji proizvodi front-end deo aplikacije mora da bude 100% validan, tj. da prođe proveru W3C Validatorom (dopuštena su upozorenja - Warning, ali ne i greške - Error). Grafički korisnički interfejs se generiše na strani klijenta (client side rendering), korišćenjem React biblioteke, dok podatke doprema asinhrono iz back-end dela aplikacije (iz API-ja). Nije neophodno baviti se izradom posebnog dizajna grafičkog interfejsa aplikacije, već je moguće koristiti CSS biblioteke kao što je Bootstrap CSS biblioteka. Front-end deo aplikacije treba da bude realizovan tako da se prilagođava različitim veličinama ekrana (responsive design).
- Potrebno je obezbediti proveru podataka koji se od korisnika iz front-end dela upućuju back-end delu aplikacije. Moguća su tri sloja zaštite i to: (1) JavaScript validacija vrednosti na front-end-u; (2) Provera korišćenjem adekvatnih testova ili regularnih izraza na strani servera u back-end-u (moguće je i korišćenjem izričitih šema - Schema za validaciju ili drugim pristupima) i (3) provera na nivou baze podataka korišćenjem okidača nad samim tabelama baze podataka.
- Neophodno je napisati prateću projektnu dokumentaciju o izradi aplikacije koja sadrži (1) model baze podataka sa detaljnim opisom svih tabela, njihovih polja i relacija; (2) dijagram baze podataka; (3) dijagram organizacije delova sistema, gde se vidi veza između baze, back-end, front-end i korisnika sa opisom smera kretanja informacija; (4) popis svih aktivnosti koje su podržane kroz aplikaciju za sve uloge korisnika aplikacije prikazane u obliku Use-Case dijagrama; kao i (5) sve ostale elemente dokumentacije predviđene uputstvom za izradu dokumentacije po ISO standardu.
- Izrada oba dela aplikacije (projekata) i promene kodova datoteka tih projekata moraju da bude praćene korišćenjem alata za verziranje koda Git, a kompletan kôd aplikacije bude dostupan na javnom Git spremištu, npr. na besplatnim GitHub ili Bitbucket servisima, jedno spremište za back-end projekat i jedno za front-end projekat. Ne može ceo projekat da bude otpremljen u samo nekoliko masovnih Git commit-a, već mora da bude pokazano da je projekat realizovan u kontinuitetu, da su korišćene grane (branching), da je bilo paralelnog rada u više grana koje su spojene (merging) sa ili bez konflikata (conflict resolution).

Autor teme za projektni zadatak: Milan Tair [linkedin.com/in/milantex](https://linkedin.com/in/milantex)

M. Tair, "Veb aplikacija za agenciju za selidbe - Teme projekata za razvoj veb aplikacija", 2016-2021. [Online]. Available at: https://github.com/Milantex/Teme-za-projekte-za-razvoj-veb-aplikacija/blob/main/teme/veb-aplikacija-za-agenciju-za-selidbe.md [Accessed: ISO_DATE]
