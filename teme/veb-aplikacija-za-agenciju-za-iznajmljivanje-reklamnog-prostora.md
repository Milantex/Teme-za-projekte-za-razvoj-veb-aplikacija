# Veb aplikacija za agenciju za iznajmljivanje reklamnog prostora

Administratori se na aplikaciju prijavljuju sa svojim pristupnim parametrima. Kada se prijave, mogu da uređuju spisak statičnih reklamnih prostora kojima raspolaže agencija. Za svaki reklamni prostor, unosi se jedinstvena oznaka, adresa, opis lokacije, dimenzije, kao i geografske koordinate na mapi. Administrator može da izabere koja vrsta reklamnog prostora je u pitanju, izborom iz liste ponuđenih, koje mogu biti, ali nisu ograničene na: zidni pano, običan bilbord, motorni bilbord, LED ekran, izlog itd. Za svaki reklamni prostor, unosi se cena zakupa po danu. Administratori mogu da unesu sliku koja je trenutno postavljena na reklamni prostor ili više slika, zavisno od toga da li je vrsta reklamnog prostora takva da podržava više slika istovremeno, npr. da se smenjuju. Za svaku sliku, unosi datum početka prikazivanja i datum kraja prikazivanja, tj. do kada je prostor zakupljen za konkretnu reklamu. Panel administratora prikazuje, poređano po vremenu isteka, spisak reklama za koje uskoro ističe zakup. Na mapi, koja je sastavni deo panela administratora, prikazuju se oznake koje mogu da budu zelene, žute ili crvene, zavisno od toga da li sve reklame na tom reklamnom mestu ističu za više od mesec dana, između mesec dana i nedelju dana ili za manje od nedelju dana, respektivno. Klikom na oznaku na mapi, otvara se stranica tog reklamnog mesta gde administrator može da uređuje podatke o reklamnom prostoru ili o reklamama koje su trenutno postavljene na tom reklamnom prostoru.

## Tehnička ograničenja

- Aplikacija mora da bude realizovana na Node.js platformi korišćenjem Express biblioteke. Aplikacija mora da bude podeljena u dve nezavisne celine: back-end veb servis (API) i front-end (GUI aplikacija). Sav kôd aplikacije treba da bude organizovan u dva Git spremišta u okviru istog korisničkog naloga za ovaj projekat.
- Baza podataka mora da bude relaciona i treba koristiti MySQL ili MariaDB sistem za upravljanje bazama podataka (RDBMS) i u spremištu back-end dela aplikacije mora da bude dostupan SQL dump strukture baze podataka, eventualno sa inicijalnim podacima, potrebnim za demonstraciju rada projekta.
- Back-end i front-end delovi projekta moraju da budi pisani na TypeScript jeziku, prevedeni TypeScript prevodiocem na adekvatan JavaScript. Back-end deo aplikacije, preveden na JavaScript iz izvornog TypeScript koda se pokreće kao Node.js aplikacija, a front-end deo se statički servira sa rute statičkih resursa back-end dela aplikacije i izvršava se na strani klijenta. Za postupak provere identiteta korisnika koji upućuje zahteve back-end delu aplikacije može da se koristi mehanizam sesija ili JWT (JSON Web Tokena), po slobodnom izboru.
- Sav generisani HTML kôd koji proizvodi front-end deo aplikacije mora da bude 100% validan, tj. da prođe proveru W3C Validatorom (dopuštena su upozorenja - Warning, ali ne i greške - Error). Grafički korisnički interfejs se generiše na strani klijenta (client side rendering), korišćenjem React biblioteke, dok podatke doprema asinhrono iz back-end dela aplikacije (iz API-ja). Nije neophodno baviti se izradom posebnog dizajna grafičkog interfejsa aplikacije, već je moguće koristiti CSS biblioteke kao što je Bootstrap CSS biblioteka. Front-end deo aplikacije treba da bude realizovan tako da se prilagođava različitim veličinama ekrana (responsive design).
- Potrebno je obezbediti proveru podataka koji se od korisnika iz front-end dela upućuju back-end delu aplikacije. Moguća su tri sloja zaštite i to: (1) JavaScript validacija vrednosti na front-end-u; (2) Provera korišćenjem adekvatnih testova ili regularnih izraza na strani servera u back-end-u (moguće je i korišćenjem izričitih šema - Schema za validaciju ili drugim pristupima) i (3) provera na nivou baze podataka korišćenjem okidača nad samim tabelama baze podataka.
- Neophodno je napisati prateću projektnu dokumentaciju o izradi aplikacije koja sadrži (1) model baze podataka sa detaljnim opisom svih tabela, njihovih polja i relacija; (2) dijagram baze podataka; (3) dijagram organizacije delova sistema, gde se vidi veza između baze, back-end, front-end i korisnika sa opisom smera kretanja informacija; (4) popis svih aktivnosti koje su podržane kroz aplikaciju za sve uloge korisnika aplikacije prikazane u obliku Use-Case dijagrama; kao i (5) sve ostale elemente dokumentacije predviđene uputstvom za izradu dokumentacije po ISO standardu.
- Izrada oba dela aplikacije (projekata) i promene kodova datoteka tih projekata moraju da bude praćene korišćenjem alata za verziranje koda Git, a kompletan kôd aplikacije bude dostupan na javnom Git spremištu, npr. na besplatnim GitHub ili Bitbucket servisima, jedno spremište za back-end projekat i jedno za front-end projekat. Ne može ceo projekat da bude otpremljen u samo nekoliko masovnih Git commit-a, već mora da bude pokazano da je projekat realizovan u kontinuitetu, da su korišćene grane (branching), da je bilo paralelnog rada u više grana koje su spojene (merging) sa ili bez konflikata (conflict resolution).

Autor teme za projektni zadatak: Milan Tair [linkedin.com/in/milantex](https://linkedin.com/in/milantex)

M. Tair, "Veb aplikacija za agenciju za iznajmljivanje reklamnog prostora - Teme projekata za razvoj veb aplikacija", 2016-2021. [Online]. Available at: https://github.com/Milantex/Teme-za-projekte-za-razvoj-veb-aplikacija/blob/main/teme/veb-aplikacija-za-agenciju-za-iznajmljivanje-reklamnog-prostora.md [Accessed: ISO_DATE]
