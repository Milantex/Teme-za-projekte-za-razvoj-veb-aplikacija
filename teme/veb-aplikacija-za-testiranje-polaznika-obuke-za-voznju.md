# Veb aplikacija za testiranje polaznika obuke za vožnju

Aplikacija treba da omogući administratorima da se prijave sa pristupnim parametrima i da uređuju pitanja za testiranje polaznika obuke za vožnju. Pitanja su razvrstana u kategorije. Svaka kategorija pitanja ima naziv, težinu i broj poena koliko vrede pitanja iz te kategorije. Svako pitanje ima tekst, sliku i spisak odgovora. Među odgovorima, najmanje jedan, a najviše pola od ukupnog broja odgovora u pitanju mogu da bude obeležena kao tačna. Pitanje ne može imati manje od 4, niti više od 8 odgovora. Administratori formiraju testove tako što definišu naziv testa, trajanje testa, rok do kada test najkasnije može da se pokrene, kao i datum i vreme kada će test postati dostupan u listi. Prilikom formiranja testa, administrator bira koliko pitanja treba nasumično izabrati iz svake od kategorija pitanja, a aplikacija odmah prikazuje ukupan broj poena. Broj poena se računa kao suma poena za odabrane kategorije pomnožene brojem pitanja za svaku od kategorija. Broj poena testa ne sme da prelazi 50. Administratori otvaraju naloge polaznicima i određuju im jedinstveno korisničko ime i lozinku za pristup.  Polaznici se prijavljuju na aplikaciju za testiranje i imaju mogućnost da vide spisak svih testova koje do sada nisu pokrenuli, a koji su dostupni za pokretanje. Kada polaznik pokrene test, formira se lista nasumičnih pitanja odabranih iz kategorija koje su uključene u test. Bira se onoliko nasumično odabranih pitanja koliko je iz konkretne kategorije navedeno da je potrebno. Polazniku se prikazuje ceo test sa svim pitanjima koja su za njegov test nasumično odabrana i to sortirana nasumičnim redosledom. Kada polaznik obeleži odgovore i potvrdi da pošalje test na pregledanje, aplikacija izvrši pregledanje i prikaže da li je polaznik položio ili ne. Polaznik ne može da vidi gde je pogrešio, već samo vidi da li je rezultat bio da je test položen ili ne. Test se smatra položenim ako je tačno odgovoreno na 75% i više pitanja. Ako je u pitanjima sa više tačnih odgovora obeležen barem jedan netačan ili nisu obeleženi svi tačni odgovori, pitanje se smatra netačnim.

## Tehnička ograničenja

- Aplikacija mora da bude realizovana na Node.js platformi korišćenjem Express biblioteke. Aplikacija mora da bude podeljena u dve nezavisne celine: back-end veb servis (API) i front-end (GUI aplikacija). Sav kôd aplikacije treba da bude organizovan u dva Git spremišta u okviru istog korisničkog naloga za ovaj projekat.
- Baza podataka mora da bude relaciona i treba koristiti MySQL ili MariaDB sistem za upravljanje bazama podataka (RDBMS) i u spremištu back-end dela aplikacije mora da bude dostupan SQL dump strukture baze podataka, eventualno sa inicijalnim podacima, potrebnim za demonstraciju rada projekta.
- Back-end i front-end delovi projekta moraju da budi pisani na TypeScript jeziku, prevedeni TypeScript prevodiocem na adekvatan JavaScript. Back-end deo aplikacije, preveden na JavaScript iz izvornog TypeScript koda se pokreće kao Node.js aplikacija, a front-end deo se statički servira sa rute statičkih resursa back-end dela aplikacije i izvršava se na strani klijenta. Za postupak provere identiteta korisnika koji upućuje zahteve back-end delu aplikacije može da se koristi mehanizam sesija ili JWT (JSON Web Tokena), po slobodnom izboru.
- Sav generisani HTML kôd koji proizvodi front-end deo aplikacije mora da bude 100% validan, tj. da prođe proveru W3C Validatorom (dopuštena su upozorenja - Warning, ali ne i greške - Error). Grafički korisnički interfejs se generiše na strani klijenta (client side rendering), korišćenjem React biblioteke, dok podatke doprema asinhrono iz back-end dela aplikacije (iz API-ja). Nije neophodno baviti se izradom posebnog dizajna grafičkog interfejsa aplikacije, već je moguće koristiti CSS biblioteke kao što je Bootstrap CSS biblioteka. Front-end deo aplikacije treba da bude realizovan tako da se prilagođava različitim veličinama ekrana (responsive design).
- Potrebno je obezbediti proveru podataka koji se od korisnika iz front-end dela upućuju back-end delu aplikacije. Moguća su tri sloja zaštite i to: (1) JavaScript validacija vrednosti na front-end-u; (2) Provera korišćenjem adekvatnih testova ili regularnih izraza na strani servera u back-end-u (moguće je i korišćenjem izričitih šema - Schema za validaciju ili drugim pristupima) i (3) provera na nivou baze podataka korišćenjem okidača nad samim tabelama baze podataka.
- Neophodno je napisati prateću projektnu dokumentaciju o izradi aplikacije koja sadrži (1) model baze podataka sa detaljnim opisom svih tabela, njihovih polja i relacija; (2) dijagram baze podataka; (3) dijagram organizacije delova sistema, gde se vidi veza između baze, back-end, front-end i korisnika sa opisom smera kretanja informacija; (4) popis svih aktivnosti koje su podržane kroz aplikaciju za sve uloge korisnika aplikacije prikazane u obliku Use-Case dijagrama; kao i (5) sve ostale elemente dokumentacije predviđene uputstvom za izradu dokumentacije po ISO standardu.
- Izrada oba dela aplikacije (projekata) i promene kodova datoteka tih projekata moraju da bude praćene korišćenjem alata za verziranje koda Git, a kompletan kôd aplikacije bude dostupan na javnom Git spremištu, npr. na besplatnim GitHub ili Bitbucket servisima, jedno spremište za back-end projekat i jedno za front-end projekat. Ne može ceo projekat da bude otpremljen u samo nekoliko masovnih Git commit-a, već mora da bude pokazano da je projekat realizovan u kontinuitetu, da su korišćene grane (branching), da je bilo paralelnog rada u više grana koje su spojene (merging) sa ili bez konflikata (conflict resolution).

Autor teme za projektni zadatak: Milan Tair [linkedin.com/in/milantex](https://linkedin.com/in/milantex)

M. Tair, "Veb aplikacija za testiranje polaznika obuke za vožnju - Teme projekata za razvoj veb aplikacija", 2016-2021. [Online]. Available at: https://github.com/Milantex/Teme-za-projekte-za-razvoj-veb-aplikacija/blob/main/teme/veb-aplikacija-za-testiranje-polaznika-obuke-za-voznju.md [Accessed: ISO_DATE]
