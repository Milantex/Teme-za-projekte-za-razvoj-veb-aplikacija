# Veb aplikacija za oglašavanje nekretnina

Aplikacija treba da omogući korisniku da može da postavi oglas za izdavanje ili prodaju nekretnine. Korisnik mora da se registruje i da bude prijavljen da bi dodavao oglas za nekretninu na portal. Za svaku nekretninu treba omogućiti da korisnik obeleži najosnovnija svojstva nekretnine, kao što su cena, lokacija nekretnine, naslov, kratak opis ograničene dužine, naslovnu fotografiju koju upload-je, kao i karakteristike same nekretnine, kao što su sprat u zgradi od ukupne spratnosti, grejna i ukupna površina, broj terasa, broj soba, vrsta grejanja, postojanje određenih pogodnosti, kao što su lift u zgradi, priključan za kablovsku televiziju, Internet, telefon, interfon na ulazu, garaža ili parking mesto koje pripada vlasniku stana, kao i određena legalna svojstva nekretnine, kao što je informacija o tome da li je nekretnina uknjižena, ako je na placu, da li postoji dozvola za gradnju, itd. Sve ostale osobine, karakteristike i svojstva oglasa ili nekretnine koja mogu da budu podešena su prednost u smislu realizacije projekta. Neprijavljeni korisnici mogu da vrše pretragu po filterima, npr. opseg cena, opseg površine nekretnine, posedovanje određenih pogodnosti (parking, lift, interfon…), lokacija na kojoj je nekretnina itd. Rezultati pretrage treba da prikazuju liste nekretnina u istom obliku kao i listanje po kategoriji (stan, kuća itd.) ili po lokaciji (mestima u kojima je nekretnine). Kada se otvori stranica određene nekretnine, svi podaci treba da budu prikazani na pregledan način i da budu jasno uočljivi i dostupni bez dodatnih akcija od strane korisnika. Omogućiti responsive dizajn, tako da stranice za listanje i za prikaz nekretnine budu prilagođene i za mobilne telefone. Stranice za dodavanje nekretnine za prijavljene korisnike ne moraju da budu realizovane u responsive dizajnu.

## Tehnička ograničenja

- Aplikacija mora da bude realizovana na Node.js platformi korišćenjem Express biblioteke. Aplikacija mora da bude podeljena u dve nezavisne celine: back-end veb servis (API) i front-end (GUI aplikacija). Sav kôd aplikacije treba da bude organizovan u dva Git spremišta u okviru istog korisničkog naloga za ovaj projekat.
- Baza podataka mora da bude relaciona i treba koristiti MySQL ili MariaDB sistem za upravljanje bazama podataka (RDBMS) i u spremištu back-end dela aplikacije mora da bude dostupan SQL dump strukture baze podataka, eventualno sa inicijalnim podacima, potrebnim za demonstraciju rada projekta.
- Back-end i front-end delovi projekta moraju da budi pisani na TypeScript jeziku, prevedeni TypeScript prevodiocem na adekvatan JavaScript. Back-end deo aplikacije, preveden na JavaScript iz izvornog TypeScript koda se pokreće kao Node.js aplikacija, a front-end deo se statički servira sa rute statičkih resursa back-end dela aplikacije i izvršava se na strani klijenta. Za postupak provere identiteta korisnika koji upućuje zahteve back-end delu aplikacije može da se koristi mehanizam sesija ili JWT (JSON Web Tokena), po slobodnom izboru.
- Sav generisani HTML kôd koji proizvodi front-end deo aplikacije mora da bude 100% validan, tj. da prođe proveru W3C Validatorom (dopuštena su upozorenja - Warning, ali ne i greške - Error). Grafički korisnički interfejs se generiše na strani klijenta (client side rendering), korišćenjem React biblioteke, dok podatke doprema asinhrono iz back-end dela aplikacije (iz API-ja). Nije neophodno baviti se izradom posebnog dizajna grafičkog interfejsa aplikacije, već je moguće koristiti CSS biblioteke kao što je Bootstrap CSS biblioteka. Front-end deo aplikacije treba da bude realizovan tako da se prilagođava različitim veličinama ekrana (responsive design).
- Potrebno je obezbediti proveru podataka koji se od korisnika iz front-end dela upućuju back-end delu aplikacije. Moguća su tri sloja zaštite i to: (1) JavaScript validacija vrednosti na front-end-u; (2) Provera korišćenjem adekvatnih testova ili regularnih izraza na strani servera u back-end-u (moguće je i korišćenjem izričitih šema - Schema za validaciju ili drugim pristupima) i (3) provera na nivou baze podataka korišćenjem okidača nad samim tabelama baze podataka.
- Neophodno je napisati prateću projektnu dokumentaciju o izradi aplikacije koja sadrži (1) model baze podataka sa detaljnim opisom svih tabela, njihovih polja i relacija; (2) dijagram baze podataka; (3) dijagram organizacije delova sistema, gde se vidi veza između baze, back-end, front-end i korisnika sa opisom smera kretanja informacija; (4) popis svih aktivnosti koje su podržane kroz aplikaciju za sve uloge korisnika aplikacije prikazane u obliku Use-Case dijagrama; kao i (5) sve ostale elemente dokumentacije predviđene uputstvom za izradu dokumentacije po ISO standardu.
- Izrada oba dela aplikacije (projekata) i promene kodova datoteka tih projekata moraju da bude praćene korišćenjem alata za verziranje koda Git, a kompletan kôd aplikacije bude dostupan na javnom Git spremištu, npr. na besplatnim GitHub ili Bitbucket servisima, jedno spremište za back-end projekat i jedno za front-end projekat. Ne može ceo projekat da bude otpremljen u samo nekoliko masovnih Git commit-a, već mora da bude pokazano da je projekat realizovan u kontinuitetu, da su korišćene grane (branching), da je bilo paralelnog rada u više grana koje su spojene (merging) sa ili bez konflikata (conflict resolution).

Autor teme za projektni zadatak: Milan Tair [linkedin.com/in/milantex](https://linkedin.com/in/milantex)

M. Tair, "Veb aplikacija za oglašavanje nekretnina - Teme projekata za razvoj veb aplikacija", 2016-2021. [Online]. Available at: https://github.com/Milantex/Teme-za-projekte-za-razvoj-veb-aplikacija/blob/main/teme/veb-aplikacija-za-oglasavanje-nekretnina.md [Accessed: ISO_DATE]
