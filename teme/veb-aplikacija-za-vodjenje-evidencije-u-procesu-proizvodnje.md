# Veb aplikacija za vođenje evidencije u procesu proizvodnje

Aplikacija treba da omogući administratoru da se prijavi sa svojim pristupim parametrima i da definiše linije proizvodnje u fabrici. Svaka linija proizvodnje može sadržati nekoliko koraka u procesu proizvodnje. Linija proizvodnje ima ime, opis i spisak koraka. Svaki korak ima naziv, opis, struku zaposlenog koji treba ovaj korak da završi i vreme potrebno za završetak. Administrator može da pravi naloge zaposlenima. O svakom zaposlenom znamo ime, prezime i struku. Spisak struka zaposlenog uređuje administrator. Administrator može da unese u proces proizvodnje zahtev za izradu novog proizvoda prema definisanoj liniji proizvodnje. Aplikacija treba automatski da pokrene proces proizvodnje prema planiranoj liniji proizvodnje i da prvi korak dodeli prvom sledećem slobodnom zaposlenom koji pripada struci koja je neophodna za taj korak. Zaposleni vidi koji korak kog proizvoda mu je dodeljen na izradu u svom panelu, kada se sa svojim brojem zaposlenog prijavi na aplikaciju. Zaposleni može da vidi koliko je još vremena ostalo do očekivanog kraja rada na tom koraku, koje počinje od trenutka dodele posla i traje koliko je za taj korak definisano vreme potrebno za završetak koraka. Dokle god je ostalo još vremena za završetak koraka posla, korak je obeležen zelenom bojom. Kada je ostalo manje od sat vremena, korak je obeležen narandžastom bojom. Ako je vreme isteklo, korak je obeležen crvenom bojom. Administrator može da vidi kada neki proces proizvodnje kasni, jer zaposleni nije završio proces proizvodnje u zadatom roku. Zaposleni može da obeleži korak kao završen, čime aplikacija automatski dodeljuje sledeći korak po definisanoj liniji proizvodnje tog proizvoda sledećem slobodnom zaposlenom čija struka odgovara potrebnoj struci tog sledećeg koraka. Postupak se tako nastavlja sve dok više ne bude dodatnih potrebnih koraka i proces proizvodnje se obeležava kao završen. Administrator može da vidi spisak planiranih procesa proizvodnje (čekaju da se oslobodi zaposleni adekvatne struke za prvi korak procesa), spisak proizvodnji koje su u toku (sa naznakom da li su u roku ili kasne) i spisak završenih procesa proizvodnje (sa naznakama ukupnog vremena proizvodnje i pregledom pojedinačnih koraka sa naznakama njihovog eventualnog kašnjenja).

## Tehnička ograničenja

- Aplikacija mora da bude realizovana na Node.js platformi korišćenjem Express biblioteke. Aplikacija mora da bude podeljena u dve nezavisne celine: back-end veb servis (API) i front-end (GUI aplikacija). Sav kôd aplikacije treba da bude organizovan u dva Git spremišta u okviru istog korisničkog naloga za ovaj projekat.
- Baza podataka mora da bude relaciona i treba koristiti MySQL ili MariaDB sistem za upravljanje bazama podataka (RDBMS) i u spremištu back-end dela aplikacije mora da bude dostupan SQL dump strukture baze podataka, eventualno sa inicijalnim podacima, potrebnim za demonstraciju rada projekta.
- Back-end i front-end delovi projekta moraju da budi pisani na TypeScript jeziku, prevedeni TypeScript prevodiocem na adekvatan JavaScript. Back-end deo aplikacije, preveden na JavaScript iz izvornog TypeScript koda se pokreće kao Node.js aplikacija, a front-end deo se statički servira sa rute statičkih resursa back-end dela aplikacije i izvršava se na strani klijenta. Za postupak provere identiteta korisnika koji upućuje zahteve back-end delu aplikacije može da se koristi mehanizam sesija ili JWT (JSON Web Tokena), po slobodnom izboru.
- Sav generisani HTML kôd koji proizvodi front-end deo aplikacije mora da bude 100% validan, tj. da prođe proveru W3C Validatorom (dopuštena su upozorenja - Warning, ali ne i greške - Error). Grafički korisnički interfejs se generiše na strani klijenta (client side rendering), korišćenjem React biblioteke, dok podatke doprema asinhrono iz back-end dela aplikacije (iz API-ja). Nije neophodno baviti se izradom posebnog dizajna grafičkog interfejsa aplikacije, već je moguće koristiti CSS biblioteke kao što je Bootstrap CSS biblioteka. Front-end deo aplikacije treba da bude realizovan tako da se prilagođava različitim veličinama ekrana (responsive design).
- Potrebno je obezbediti proveru podataka koji se od korisnika iz front-end dela upućuju back-end delu aplikacije. Moguća su tri sloja zaštite i to: (1) JavaScript validacija vrednosti na front-end-u; (2) Provera korišćenjem adekvatnih testova ili regularnih izraza na strani servera u back-end-u (moguće je i korišćenjem izričitih šema - Schema za validaciju ili drugim pristupima) i (3) provera na nivou baze podataka korišćenjem okidača nad samim tabelama baze podataka.
- Neophodno je napisati prateću projektnu dokumentaciju o izradi aplikacije koja sadrži (1) model baze podataka sa detaljnim opisom svih tabela, njihovih polja i relacija; (2) dijagram baze podataka; (3) dijagram organizacije delova sistema, gde se vidi veza između baze, back-end, front-end i korisnika sa opisom smera kretanja informacija; (4) popis svih aktivnosti koje su podržane kroz aplikaciju za sve uloge korisnika aplikacije prikazane u obliku Use-Case dijagrama; kao i (5) sve ostale elemente dokumentacije predviđene uputstvom za izradu dokumentacije po ISO standardu.
- Izrada oba dela aplikacije (projekata) i promene kodova datoteka tih projekata moraju da bude praćene korišćenjem alata za verziranje koda Git, a kompletan kôd aplikacije bude dostupan na javnom Git spremištu, npr. na besplatnim GitHub ili Bitbucket servisima, jedno spremište za back-end projekat i jedno za front-end projekat. Ne može ceo projekat da bude otpremljen u samo nekoliko masovnih Git commit-a, već mora da bude pokazano da je projekat realizovan u kontinuitetu, da su korišćene grane (branching), da je bilo paralelnog rada u više grana koje su spojene (merging) sa ili bez konflikata (conflict resolution).

Autor teme za projektni zadatak: Milan Tair [linkedin.com/in/milantex](https://linkedin.com/in/milantex)

M. Tair, "Veb aplikacija za vođenje evidencije u procesu proizvodnje - Teme projekata za razvoj veb aplikacija", 2016-2021. [Online]. Available at: https://github.com/Milantex/Teme-za-projekte-za-razvoj-veb-aplikacija/blob/main/teme/veb-aplikacija-za-vodjenje-evidencije-u-procesu-proizvodnje.md [Accessed: ISO_DATE]
