# Veb aplikacija za evidenciju radnog vremena zaposlenih

Aplikacija treba da omogući službi za ljudske resurse firme da vodi preciznu evidenciju o radnom vremenu zaposlenih. Aplikacija treba da poseduje spoljnu stranicu koja prikazuje trenutno vreme (osvežava se na strani klijenta u realnom vremenu svaki sekund) na kojoj se nalazi sakriveno polje formulara za prijavu u koje se ukucava ID broj zaposlenog. Ovaj broj će umesto ručnog unosa "ukucavati" bar-kôd čitač koji simulira tastaturi i prilikom otkucavanja kartice virtualno ukucava niz cifara i na kraju pritiska Enter, čime efektivno šalje uneti podatak serverskom delu aplikacije na obradu. Aplikacija na strani servera funkcioniše na način opisan u produžetku. Ako u bazi podataka ne postoji evidentirano otkucavanje konkretnog zaposlenog, uneti u bazu podataka evidenciju dolaska na posao. Ako prilikom otkucavanja u bazi podataka postoji prijava, prijavu završiti unosom vremena odjave sa posla i računanjem vremena koje je prošlo od prvobitno unetog vremena dolaska i trenutnog vremena odlaska sa posla. Ukoliko doše do novog otkucavanja, otvoriti novu prijavu i tako u krug. Praktično, zaposleni može u toku jednog dana da se prijavi i odjavi više puta (npr. odlazak na dužu pauzu ili izlazak sa posla u sred radnog vremena za privatne obaveze). Na kraju dana, aplikacija poništava sve prijave za koje nije evidentirana odjava i postavlja vreme odjave na vreme prijave (praktično da ukupno provedeno vreme u tom periodu bude 0). U ovim slučajevima, kada je zaposleni zaboravio da se odjavi prilikom odlaska sa posla, treba da se obrati službi za ljudske resurse kako bi administrator sistema ručno evidentirao vreme odlaska sa posla koji je sistem u ponoć automatski poništio. Administrator treba da ima mogućnost da doda novog zaposlenog, da menja postojeće i da arhivira one koji više nisu angažovani u firmi. Za svakog zaposlenog treba omogućiti da se vidi vreme prijave i odjave za pojedinačne dane, kao i ukupno vreme provedeno na poslu za taj dan. Treba omogućiti prikaz za svaki dan sa ukupnim vremenom provedenim na poslu za određeni opseg datuma (od-do) na osnovu kojih služba za ljudske resurse može računovodstvu da šalje izveštaje za potrebe obračuna zarada. Aplikacija mora da ima kontrolu pristupa i da omogući korisnicima koji unesu ispravne parametre za pristup da se prijave. Grafički interfejs administrativnog panela treba da bude realizovan sa responsive dizajnom.

## Tehnička ograničenja

- Aplikacija mora da bude realizovana na Node.js platformi korišćenjem Express biblioteke. Aplikacija mora da bude podeljena u dve nezavisne celine: back-end veb servis (API) i front-end (GUI aplikacija). Sav kôd aplikacije treba da bude organizovan u dva Git spremišta u okviru istog korisničkog naloga za ovaj projekat.
- Baza podataka mora da bude relaciona i treba koristiti MySQL ili MariaDB sistem za upravljanje bazama podataka (RDBMS) i u spremištu back-end dela aplikacije mora da bude dostupan SQL dump strukture baze podataka, eventualno sa inicijalnim podacima, potrebnim za demonstraciju rada projekta.
- Back-end i front-end delovi projekta moraju da budi pisani na TypeScript jeziku, prevedeni TypeScript prevodiocem na adekvatan JavaScript. Back-end deo aplikacije, preveden na JavaScript iz izvornog TypeScript koda se pokreće kao Node.js aplikacija, a front-end deo se statički servira sa rute statičkih resursa back-end dela aplikacije i izvršava se na strani klijenta. Za postupak provere identiteta korisnika koji upućuje zahteve back-end delu aplikacije može da se koristi mehanizam sesija ili JWT (JSON Web Tokena), po slobodnom izboru.
- Sav generisani HTML kôd koji proizvodi front-end deo aplikacije mora da bude 100% validan, tj. da prođe proveru W3C Validatorom (dopuštena su upozorenja - Warning, ali ne i greške - Error). Grafički korisnički interfejs se generiše na strani klijenta (client side rendering), korišćenjem React biblioteke, dok podatke doprema asinhrono iz back-end dela aplikacije (iz API-ja). Nije neophodno baviti se izradom posebnog dizajna grafičkog interfejsa aplikacije, već je moguće koristiti CSS biblioteke kao što je Bootstrap CSS biblioteka. Front-end deo aplikacije treba da bude realizovan tako da se prilagođava različitim veličinama ekrana (responsive design).
- Potrebno je obezbediti proveru podataka koji se od korisnika iz front-end dela upućuju back-end delu aplikacije. Moguća su tri sloja zaštite i to: (1) JavaScript validacija vrednosti na front-end-u; (2) Provera korišćenjem adekvatnih testova ili regularnih izraza na strani servera u back-end-u (moguće je i korišćenjem izričitih šema - Schema za validaciju ili drugim pristupima) i (3) provera na nivou baze podataka korišćenjem okidača nad samim tabelama baze podataka.
- Neophodno je napisati prateću projektnu dokumentaciju o izradi aplikacije koja sadrži (1) model baze podataka sa detaljnim opisom svih tabela, njihovih polja i relacija; (2) dijagram baze podataka; (3) dijagram organizacije delova sistema, gde se vidi veza između baze, back-end, front-end i korisnika sa opisom smera kretanja informacija; (4) popis svih aktivnosti koje su podržane kroz aplikaciju za sve uloge korisnika aplikacije prikazane u obliku Use-Case dijagrama; kao i (5) sve ostale elemente dokumentacije predviđene uputstvom za izradu dokumentacije po ISO standardu.
- Izrada oba dela aplikacije (projekata) i promene kodova datoteka tih projekata moraju da bude praćene korišćenjem alata za verziranje koda Git, a kompletan kôd aplikacije bude dostupan na javnom Git spremištu, npr. na besplatnim GitHub ili Bitbucket servisima, jedno spremište za back-end projekat i jedno za front-end projekat. Ne može ceo projekat da bude otpremljen u samo nekoliko masovnih Git commit-a, već mora da bude pokazano da je projekat realizovan u kontinuitetu, da su korišćene grane (branching), da je bilo paralelnog rada u više grana koje su spojene (merging) sa ili bez konflikata (conflict resolution).

Autor teme za projektni zadatak: Milan Tair [linkedin.com/in/milantex](https://linkedin.com/in/milantex)

M. Tair, "Veb aplikacija za evidenciju radnog vremena zaposlenih - Teme projekata za razvoj veb aplikacija", 2016-2021. [Online]. Available at: https://github.com/Milantex/Teme-za-projekte-za-razvoj-veb-aplikacija/blob/main/teme/veb-aplikacija-za-evidenciju-radnog-vremena-zaposlenih.md [Accessed: ISO_DATE]
