# Veb aplikacija za sakupljanje ponuda proizvoda

Aplikacija treba da omogući sakupljanje ponuda o proizvodima sa raznih veb sajtova za prodaju tehničke robe. Aplikacija mora da ima način da prepozna konkretnu vrstu robe, proizvođača, model i specifikacije. Pravi posebnu stranicu proizvoda, sa unijom svih detalja o proizvodu pronađenim sa drugim izvorima. Na strani proizvoda na aplikaciji, treba da bude prikazana lista sajtova koji nude taj konkretan proizvod i poslednja cena koja je zabeležena prilikom prikupljanja podataka o proizvodu. Lista treba da bude poređana po ceni. Ako neku proizvod nije u ponudi ni jednog od podržanih sajtova koje aplikacija pretražuje i indeksira, treba naznačiti da je proizvod nedostupan na praćenom tržištu. Aplikacija treba da omogući administratoru da se prijavi sa svojim pristupnim parametrima i da pregleda listu prikupljenih proizvoda. Ako se desi da aplikacija detektuje isti proizvod na različitim sajtovima kao dva ili više različitih, administrator može da izvrši "spajanje" profila proizvoda. Tom prilikom se opredeljuje za to koji podatak će biti uzet kao zvanični, npr. koji naziv, koja oznaka modela, koja lista specifikacija ili neka kombinacija istih itd. Ovakvo uređivanje stranica proizvoda može da bude automatizovano ili ručno. Aplikacija mora da zadrži sve linkove koji su ranije vodili ka pogrešno prepoznatim proizvodima i da upućuje korisnike na stranicu onog sa kojom su spojeni ti proizvodi od strane administratora. Administrator može da vidi i da menja detalje o bilo kom proizvodu ručno, bez obzira na automatski prikupljene podatke. Prilikom pravljenja aplikacije, samostalno razviti robot komponente koje će periodično pretraživati linkove na sajtovima sa kojih se prikuplja ponuda proizvoda i sa kojih će preuzimati detalje o proizvodu. Za svaki sajt samostalno napraviti mehanizam za preuzimanje podataka i njihovo sakupljanje u bazu podataka aplikacije. Posetioci aplikacije mogu da prelistavaju ponudu po kategorijama proizvoda, po proizvođačima ili da vrše pretragu po ključnim rečima iz stranica proizvoda ili po opsegu cena.

## Tehnička ograničenja

- Aplikacija mora da bude realizovana na Node.js platformi korišćenjem Express biblioteke. Aplikacija mora da bude podeljena u dve nezavisne celine: back-end veb servis (API) i front-end (GUI aplikacija). Sav kôd aplikacije treba da bude organizovan u dva Git spremišta u okviru istog korisničkog naloga za ovaj projekat.
- Baza podataka mora da bude relaciona i treba koristiti MySQL ili MariaDB sistem za upravljanje bazama podataka (RDBMS) i u spremištu back-end dela aplikacije mora da bude dostupan SQL dump strukture baze podataka, eventualno sa inicijalnim podacima, potrebnim za demonstraciju rada projekta.
- Back-end i front-end delovi projekta moraju da budi pisani na TypeScript jeziku, prevedeni TypeScript prevodiocem na adekvatan JavaScript. Back-end deo aplikacije, preveden na JavaScript iz izvornog TypeScript koda se pokreće kao Node.js aplikacija, a front-end deo se statički servira sa rute statičkih resursa back-end dela aplikacije i izvršava se na strani klijenta. Za postupak provere identiteta korisnika koji upućuje zahteve back-end delu aplikacije može da se koristi mehanizam sesija ili JWT (JSON Web Tokena), po slobodnom izboru.
- Sav generisani HTML kôd koji proizvodi front-end deo aplikacije mora da bude 100% validan, tj. da prođe proveru W3C Validatorom (dopuštena su upozorenja - Warning, ali ne i greške - Error). Grafički korisnički interfejs se generiše na strani klijenta (client side rendering), korišćenjem React biblioteke, dok podatke doprema asinhrono iz back-end dela aplikacije (iz API-ja). Nije neophodno baviti se izradom posebnog dizajna grafičkog interfejsa aplikacije, već je moguće koristiti CSS biblioteke kao što je Bootstrap CSS biblioteka. Front-end deo aplikacije treba da bude realizovan tako da se prilagođava različitim veličinama ekrana (responsive design).
- Potrebno je obezbediti proveru podataka koji se od korisnika iz front-end dela upućuju back-end delu aplikacije. Moguća su tri sloja zaštite i to: (1) JavaScript validacija vrednosti na front-end-u; (2) Provera korišćenjem adekvatnih testova ili regularnih izraza na strani servera u back-end-u (moguće je i korišćenjem izričitih šema - Schema za validaciju ili drugim pristupima) i (3) provera na nivou baze podataka korišćenjem okidača nad samim tabelama baze podataka.
- Neophodno je napisati prateću projektnu dokumentaciju o izradi aplikacije koja sadrži (1) model baze podataka sa detaljnim opisom svih tabela, njihovih polja i relacija; (2) dijagram baze podataka; (3) dijagram organizacije delova sistema, gde se vidi veza između baze, back-end, front-end i korisnika sa opisom smera kretanja informacija; (4) popis svih aktivnosti koje su podržane kroz aplikaciju za sve uloge korisnika aplikacije prikazane u obliku Use-Case dijagrama; kao i (5) sve ostale elemente dokumentacije predviđene uputstvom za izradu dokumentacije po ISO standardu.
- Izrada oba dela aplikacije (projekata) i promene kodova datoteka tih projekata moraju da bude praćene korišćenjem alata za verziranje koda Git, a kompletan kôd aplikacije bude dostupan na javnom Git spremištu, npr. na besplatnim GitHub ili Bitbucket servisima, jedno spremište za back-end projekat i jedno za front-end projekat. Ne može ceo projekat da bude otpremljen u samo nekoliko masovnih Git commit-a, već mora da bude pokazano da je projekat realizovan u kontinuitetu, da su korišćene grane (branching), da je bilo paralelnog rada u više grana koje su spojene (merging) sa ili bez konflikata (conflict resolution).

Autor teme za projektni zadatak: Milan Tair [linkedin.com/in/milantex](https://linkedin.com/in/milantex)

M. Tair, "Veb aplikacija za sakupljanje ponuda proizvoda - Teme projekata za razvoj veb aplikacija", 2016-2021. [Online]. Available at: https://github.com/Milantex/Teme-za-projekte-za-razvoj-veb-aplikacija/blob/main/teme/veb-aplikacija-za-sakupljanje-ponuda-proizvoda.md [Accessed: ISO_DATE]
