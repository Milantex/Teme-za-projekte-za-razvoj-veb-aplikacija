# Veb aplikacija za naručivanje majica sa štampom

Administratori aplikacije se prijavljuju sa pristupnim parametrima i mogu da uređuju bazu podataka majica koje su dostupne za štampu. Administrator može da pregleda spisak majica koje su aktivne (u ponudi) ili sakrivene. Za svaku majicu mogu da navedu naziv, tip (sa kragnom, V-izrez, T-izrez, O-izrez itd), cenu majice po komadu sa štampom, boje u kojima je majica dostupna (boje su unapred definisane) i koje veličine su dostupne (XXS, XS, S, M, L, XL, XXL ili XXXL). Za svaku boju majice u kojoj je ista dostupna, administrator mora da doda posebnu fotografiju majice. Aplikacija treba da omogući korisnicima da se registruju i prijave sa svojim pristupnim parametrima. Prilikom registracije naloga, korisnici moraju da unesu kontakt podatke. Prijavljeni korisnici mogu da prelistaju bazu majica koje su u ponudi i da odaberu majicu za koju žele da izvrše pripremu motiva za štampu. Sliku motiva dodaju u PNG formatu sa svog računara ili davanjem URL putanje na Internetu, gde se datoteka slike nalazi. U interfejsu aplikacije treba nad prikazom odabrane majice (odabrane boje, takođe) da pozicioniraju motiv korišćenjem miša ili prstom (na mobilnom telefonu). Sliku motiva mogu da rotiraju ili umanje/povećaju proizvoljno, takođe korišćenjem mehanizama za upravljanje mišem ili prstom na telefonu, a kada motiv postave onako kako žele da izgleda na majici, mogu da izvrše poručivanje štampe majice. U detaljima porudžbine treba da unesu broj primeraka majice koje treba štampati, ulicu, broj i mesto za dostavu. Kada korisnik pošalje porudžbinu, na mejl radnje treba da bude poslata ZIP arhiva čije ime je ID broj porudžbine. Unutar ZIP arhive mora da se nalazi slika motiva u punoj rezoluciji u kojoj ju je korisnik otpremio, prikaz odabrane majice sa motivom postavljenim onako kako je korisnik u aplikaciji definisao prilikom postavljanja, kao i tekstualna datoteka Nalog.txt koja sadrži podatke o šifri, oznaci veličine i boji majice. Grafički interfejs sajta treba da bude realizovan sa responsive dizajnom.

## Tehnička ograničenja

- Aplikacija mora da bude realizovana na Node.js platformi korišćenjem Express biblioteke. Aplikacija mora da bude podeljena u dve nezavisne celine: back-end veb servis (API) i front-end (GUI aplikacija). Sav kôd aplikacije treba da bude organizovan u dva Git spremišta u okviru istog korisničkog naloga za ovaj projekat.
- Baza podataka mora da bude relaciona i treba koristiti MySQL ili MariaDB sistem za upravljanje bazama podataka (RDBMS) i u spremištu back-end dela aplikacije mora da bude dostupan SQL dump strukture baze podataka, eventualno sa inicijalnim podacima, potrebnim za demonstraciju rada projekta.
- Back-end i front-end delovi projekta moraju da budi pisani na TypeScript jeziku, prevedeni TypeScript prevodiocem na adekvatan JavaScript. Back-end deo aplikacije, preveden na JavaScript iz izvornog TypeScript koda se pokreće kao Node.js aplikacija, a front-end deo se statički servira sa rute statičkih resursa back-end dela aplikacije i izvršava se na strani klijenta. Za postupak provere identiteta korisnika koji upućuje zahteve back-end delu aplikacije može da se koristi mehanizam sesija ili JWT (JSON Web Tokena), po slobodnom izboru.
- Sav generisani HTML kôd koji proizvodi front-end deo aplikacije mora da bude 100% validan, tj. da prođe proveru W3C Validatorom (dopuštena su upozorenja - Warning, ali ne i greške - Error). Grafički korisnički interfejs se generiše na strani klijenta (client side rendering), korišćenjem React biblioteke, dok podatke doprema asinhrono iz back-end dela aplikacije (iz API-ja). Nije neophodno baviti se izradom posebnog dizajna grafičkog interfejsa aplikacije, već je moguće koristiti CSS biblioteke kao što je Bootstrap CSS biblioteka. Front-end deo aplikacije treba da bude realizovan tako da se prilagođava različitim veličinama ekrana (responsive design).
- Potrebno je obezbediti proveru podataka koji se od korisnika iz front-end dela upućuju back-end delu aplikacije. Moguća su tri sloja zaštite i to: (1) JavaScript validacija vrednosti na front-end-u; (2) Provera korišćenjem adekvatnih testova ili regularnih izraza na strani servera u back-end-u (moguće je i korišćenjem izričitih šema - Schema za validaciju ili drugim pristupima) i (3) provera na nivou baze podataka korišćenjem okidača nad samim tabelama baze podataka.
- Neophodno je napisati prateću projektnu dokumentaciju o izradi aplikacije koja sadrži (1) model baze podataka sa detaljnim opisom svih tabela, njihovih polja i relacija; (2) dijagram baze podataka; (3) dijagram organizacije delova sistema, gde se vidi veza između baze, back-end, front-end i korisnika sa opisom smera kretanja informacija; (4) popis svih aktivnosti koje su podržane kroz aplikaciju za sve uloge korisnika aplikacije prikazane u obliku Use-Case dijagrama; kao i (5) sve ostale elemente dokumentacije predviđene uputstvom za izradu dokumentacije po ISO standardu.
- Izrada oba dela aplikacije (projekata) i promene kodova datoteka tih projekata moraju da bude praćene korišćenjem alata za verziranje koda Git, a kompletan kôd aplikacije bude dostupan na javnom Git spremištu, npr. na besplatnim GitHub ili Bitbucket servisima, jedno spremište za back-end projekat i jedno za front-end projekat. Ne može ceo projekat da bude otpremljen u samo nekoliko masovnih Git commit-a, već mora da bude pokazano da je projekat realizovan u kontinuitetu, da su korišćene grane (branching), da je bilo paralelnog rada u više grana koje su spojene (merging) sa ili bez konflikata (conflict resolution).

Autor teme za projektni zadatak: Milan Tair [linkedin.com/in/milantex](https://linkedin.com/in/milantex)

M. Tair, "Veb aplikacija za naručivanje majica sa štampom - Teme projekata za razvoj veb aplikacija", 2016-2021. [Online]. Available at: https://github.com/Milantex/Teme-za-projekte-za-razvoj-veb-aplikacija/blob/main/teme/veb-aplikacija-za-narucivanje-majica-sa-stampom.md [Accessed: ISO_DATE]
