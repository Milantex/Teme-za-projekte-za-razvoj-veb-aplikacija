# Veb aplikacija za zakazivanje termina u auto-perionici

Aplikacija treba da omogući korisnicima da se registruju na sajtu firme koja pruža usluge auto-perionice i da rezervišu termine pranja automobila. Firma ima perionice na više lokacija u zemlji. Svaka lokacija ima naziv, adresu i koordinate za prikaz na mapi na sajtu. Administratori sajta, koji se prijavljuju sa pristupnim parametrima, mogu da uređuju podatke o lokacijama, kao i da navode slobodne termine u kalendarima svake perionice. Termini su podešeni na po 30 minuta. Termin je podrazumevano zatvoren, osim ako ga administrator u kalendaru ne omogući za rezervaciju preko platforme. Korisnici mogu da vide spisak lokacija na mapi i da odaberu perionicu u kojoj žele da rezervišu termin. Treba da odaberu datum kada bi dovezli auto na pranje. Za odabrani datum treba prikazati slobodan termin, a pored aktivnog dana, prikazuje se i prvi naredni dan u kojem postoji barem jedan slobodan termin, kako bi korisnik mogao da odabere alternativni termin ako je onaj koji je planirao zauzet. Korisnici prilikom biranja termina navode broj telefona za kontakt i biraju vrstu usluge pranja. Administratori uređuju spisak usluga pranja. Svaka usluga pranja ima pridruženo potrebno vreme trajanja, npr. 15 minuta, 30 minuta, 45 minuta ili sat vremena. Kada korisnik želi da rezerviše termin, prvo bira spisak usluga koje želi čekiranjem u listi ponuđenih. Nakon toga se sabira ukupno vreme potrebno za tražene usluge, s tim da se zaokružuje na po pola sata, gornjim zaokurživanjem, npr. ako je suma traženih usluga bila sat i 15 minuta, mora da izabere tri termina od po 30 minuta uzastopno u listi termina koji su na raspolaganju. Kada korisnik potvrdi termin(e), na mejl dobija obaveštenje o izvršenom zakazivanju, a u bazu se upisuje rezervacija termina. Administratori mogu da vide spisak izvršenih rezervacija po lokacijama, koje nisu istekle, tj. koje su u budućnosti. Grafički interfejs aplikacije mora da bude rešen korišćenjem responsive dizajna, tako da bude lako upotrebljiv kako na Desktop računarima, tako i na mobilnim telefonima.

## Tehnička ograničenja

- Aplikacija mora da bude realizovana na Node.js platformi korišćenjem Express biblioteke. Aplikacija mora da bude podeljena u dve nezavisne celine: back-end veb servis (API) i front-end (GUI aplikacija). Sav kôd aplikacije treba da bude organizovan u dva Git spremišta u okviru istog korisničkog naloga za ovaj projekat.
- Baza podataka mora da bude relaciona i treba koristiti MySQL ili MariaDB sistem za upravljanje bazama podataka (RDBMS) i u spremištu back-end dela aplikacije mora da bude dostupan SQL dump strukture baze podataka, eventualno sa inicijalnim podacima, potrebnim za demonstraciju rada projekta.
- Back-end i front-end delovi projekta moraju da budi pisani na TypeScript jeziku, prevedeni TypeScript prevodiocem na adekvatan JavaScript. Back-end deo aplikacije, preveden na JavaScript iz izvornog TypeScript koda se pokreće kao Node.js aplikacija, a front-end deo se statički servira sa rute statičkih resursa back-end dela aplikacije i izvršava se na strani klijenta. Za postupak provere identiteta korisnika koji upućuje zahteve back-end delu aplikacije može da se koristi mehanizam sesija ili JWT (JSON Web Tokena), po slobodnom izboru.
- Sav generisani HTML kôd koji proizvodi front-end deo aplikacije mora da bude 100% validan, tj. da prođe proveru W3C Validatorom (dopuštena su upozorenja - Warning, ali ne i greške - Error). Grafički korisnički interfejs se generiše na strani klijenta (client side rendering), korišćenjem React biblioteke, dok podatke doprema asinhrono iz back-end dela aplikacije (iz API-ja). Nije neophodno baviti se izradom posebnog dizajna grafičkog interfejsa aplikacije, već je moguće koristiti CSS biblioteke kao što je Bootstrap CSS biblioteka. Front-end deo aplikacije treba da bude realizovan tako da se prilagođava različitim veličinama ekrana (responsive design).
- Potrebno je obezbediti proveru podataka koji se od korisnika iz front-end dela upućuju back-end delu aplikacije. Moguća su tri sloja zaštite i to: (1) JavaScript validacija vrednosti na front-end-u; (2) Provera korišćenjem adekvatnih testova ili regularnih izraza na strani servera u back-end-u (moguće je i korišćenjem izričitih šema - Schema za validaciju ili drugim pristupima) i (3) provera na nivou baze podataka korišćenjem okidača nad samim tabelama baze podataka.
- Neophodno je napisati prateću projektnu dokumentaciju o izradi aplikacije koja sadrži (1) model baze podataka sa detaljnim opisom svih tabela, njihovih polja i relacija; (2) dijagram baze podataka; (3) dijagram organizacije delova sistema, gde se vidi veza između baze, back-end, front-end i korisnika sa opisom smera kretanja informacija; (4) popis svih aktivnosti koje su podržane kroz aplikaciju za sve uloge korisnika aplikacije prikazane u obliku Use-Case dijagrama; kao i (5) sve ostale elemente dokumentacije predviđene uputstvom za izradu dokumentacije po ISO standardu.
- Izrada oba dela aplikacije (projekata) i promene kodova datoteka tih projekata moraju da bude praćene korišćenjem alata za verziranje koda Git, a kompletan kôd aplikacije bude dostupan na javnom Git spremištu, npr. na besplatnim GitHub ili Bitbucket servisima, jedno spremište za back-end projekat i jedno za front-end projekat. Ne može ceo projekat da bude otpremljen u samo nekoliko masovnih Git commit-a, već mora da bude pokazano da je projekat realizovan u kontinuitetu, da su korišćene grane (branching), da je bilo paralelnog rada u više grana koje su spojene (merging) sa ili bez konflikata (conflict resolution).

Autor teme za projektni zadatak: Milan Tair [linkedin.com/in/milantex](https://linkedin.com/in/milantex)

M. Tair, "Veb aplikacija za zakazivanje termina u auto-perionici - Teme projekata za razvoj veb aplikacija", 2016-2021. [Online]. Available at: https://github.com/Milantex/Teme-za-projekte-za-razvoj-veb-aplikacija/blob/main/teme/veb-aplikacija-za-zakazivanje-termina-u-auto-perionici.md [Accessed: ISO_DATE]
