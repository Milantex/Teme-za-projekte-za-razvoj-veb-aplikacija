# Veb aplikacija za akorde pesama za gitaru

Aplikacija treba da omogući korisnicima da se registruju i prijave sa svojim pristupnim parametrima. Korisnici mogu da pregledaju pesme koje su dodate u bazu sajta. Svaka pesma ima svoj naziv, ime autora, naziv izvođača (pojedinca ili grupe), kao i ceo tekst. Tekst pesme sadrži podatke o akordima u delovima odakle počinju u tekstu, npr. u obliku anotacije uokvirene uglastim zagradama iznad dela reči od koje treba tim akordom svirati. Korisnik može, klikom na anotaciju akorda da vidi grafički prikaz htava na gitari za sviranje tog akorda, kao i da klikne na dugme za puštanje audio snimka tog akorda. Korisnik može u svom panelu da otvori spisak pesama koje je on dodao i može da ih ukloni, izmeni ili da doda novu pesmu. Mehanizam unosa teksta sa navođenjem akorda u tekstu samostalno osmisliti. Povesti računa da korisnik na lak i intuitivan način u tekstu može da obeleži deo gde počinje sviranje određenim akordom i da na lak način može da unese koji je akord u pitanju. Validacijom utvrditi da nije uneo kao akord neki koji ne postoji. Korisnici mogu da pišu komentare na stranicama pojedinačnih pesama, npr. da sugerišu izmene, pohvale korisnika koji je dodao pesmu itd. Za svaki komentar se prikazuje ime i prezime korisnika, broj komentara koje ima na stranicama pesama na portalu, datum i vreme objave komentara i njegov tekst. Koristiti Gravatar servis za prikazivanje avatara korisnika na osnovu njegove adrese elektronske pošte. Korisnici mogu da ocenjuju pesme unosom oznake od 1 do 5 zvezdica. Aplikacija vodi računa da jedan korisnik može da glasa samo jednom za određenu pesmu, a svoju ocenu može naknadno da promeni. Prosečna ocena pesme se računa na osnovu svih upisanih ocena korisnika. Korisnici mogu da vrše pretragu pesama po čljučnim rečima (pretraga mora da bude tolerantna na suvišne beline, slova sa ili bez dijakritika i znakove interpunkcije), po autoru ili po izvođaču. Takođe, treba da postoji opcija pretrage pesama po akordima. Korisnik može da izabere najmanje jedan, a najviše 5 akorda i rezultati pretrage će uključiti sve pesme koje sadrže sve navedene akorde, a rezultati su uvek sortirani po oceni pesme. Grafički interfejs aplikacije mora da bude rešen responsive dizajnom, sa fokusom na mobilne aplikacije, ali i sa mogućnošću detaljnijih informacija u prikazu na većem ekranu.

## Tehnička ograničenja

- Aplikacija mora da bude realizovana na Node.js platformi korišćenjem Express biblioteke. Aplikacija mora da bude podeljena u dve nezavisne celine: back-end veb servis (API) i front-end (GUI aplikacija). Sav kôd aplikacije treba da bude organizovan u dva Git spremišta u okviru istog korisničkog naloga za ovaj projekat.
- Baza podataka mora da bude relaciona i treba koristiti MySQL ili MariaDB sistem za upravljanje bazama podataka (RDBMS) i u spremištu back-end dela aplikacije mora da bude dostupan SQL dump strukture baze podataka, eventualno sa inicijalnim podacima, potrebnim za demonstraciju rada projekta.
- Back-end i front-end delovi projekta moraju da budi pisani na TypeScript jeziku, prevedeni TypeScript prevodiocem na adekvatan JavaScript. Back-end deo aplikacije, preveden na JavaScript iz izvornog TypeScript koda se pokreće kao Node.js aplikacija, a front-end deo se statički servira sa rute statičkih resursa back-end dela aplikacije i izvršava se na strani klijenta. Za postupak provere identiteta korisnika koji upućuje zahteve back-end delu aplikacije može da se koristi mehanizam sesija ili JWT (JSON Web Tokena), po slobodnom izboru.
- Sav generisani HTML kôd koji proizvodi front-end deo aplikacije mora da bude 100% validan, tj. da prođe proveru W3C Validatorom (dopuštena su upozorenja - Warning, ali ne i greške - Error). Grafički korisnički interfejs se generiše na strani klijenta (client side rendering), korišćenjem React biblioteke, dok podatke doprema asinhrono iz back-end dela aplikacije (iz API-ja). Nije neophodno baviti se izradom posebnog dizajna grafičkog interfejsa aplikacije, već je moguće koristiti CSS biblioteke kao što je Bootstrap CSS biblioteka. Front-end deo aplikacije treba da bude realizovan tako da se prilagođava različitim veličinama ekrana (responsive design).
- Potrebno je obezbediti proveru podataka koji se od korisnika iz front-end dela upućuju back-end delu aplikacije. Moguća su tri sloja zaštite i to: (1) JavaScript validacija vrednosti na front-end-u; (2) Provera korišćenjem adekvatnih testova ili regularnih izraza na strani servera u back-end-u (moguće je i korišćenjem izričitih šema - Schema za validaciju ili drugim pristupima) i (3) provera na nivou baze podataka korišćenjem okidača nad samim tabelama baze podataka.
- Neophodno je napisati prateću projektnu dokumentaciju o izradi aplikacije koja sadrži (1) model baze podataka sa detaljnim opisom svih tabela, njihovih polja i relacija; (2) dijagram baze podataka; (3) dijagram organizacije delova sistema, gde se vidi veza između baze, back-end, front-end i korisnika sa opisom smera kretanja informacija; (4) popis svih aktivnosti koje su podržane kroz aplikaciju za sve uloge korisnika aplikacije prikazane u obliku Use-Case dijagrama; kao i (5) sve ostale elemente dokumentacije predviđene uputstvom za izradu dokumentacije po ISO standardu.
- Izrada oba dela aplikacije (projekata) i promene kodova datoteka tih projekata moraju da bude praćene korišćenjem alata za verziranje koda Git, a kompletan kôd aplikacije bude dostupan na javnom Git spremištu, npr. na besplatnim GitHub ili Bitbucket servisima, jedno spremište za back-end projekat i jedno za front-end projekat. Ne može ceo projekat da bude otpremljen u samo nekoliko masovnih Git commit-a, već mora da bude pokazano da je projekat realizovan u kontinuitetu, da su korišćene grane (branching), da je bilo paralelnog rada u više grana koje su spojene (merging) sa ili bez konflikata (conflict resolution).

Autor teme za projektni zadatak: Milan Tair [linkedin.com/in/milantex](https://linkedin.com/in/milantex)

M. Tair, "Veb aplikacija za akorde pesama za gitaru - Teme projekata za razvoj veb aplikacija", 2016-2021. [Online]. Available at: https://github.com/Milantex/Teme-za-projekte-za-razvoj-veb-aplikacija/blob/main/teme/veb-aplikacija-za-akorde-pesama-za-gitaru.md [Accessed: ISO_DATE]
