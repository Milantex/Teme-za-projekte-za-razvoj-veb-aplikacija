# Veb aplikacija za evidenciju robe u magacinu

Aplikacija treba da omogući administrativnom osoblju firme da vodi preciznu evidenciju o lokaciji robe u magacinskim prostorima firme. Potrebno je da postoji mogućnost evidentiranja robe u više magacina, od kojih svaki magacin treba da ima definisane prostorije, prostorije police, police treba da imaju redove, a redovi treba da budu podeljeni u sekcije. Treba osmisliti adresni kôd za svaku sekciju reda police prostorije magacina firme u kojem može biti odložena roba. Više komada robe mogu da se nalaze na istoj adresi, jer police mogu imati mesta za više komada robe koja se evidentira. Pored metoda adresiranja i vođenja evidencije, potrebno je da se u aplikaciji vodi evidencija i vrsti robe, datumu njenog evidentiranja u sistem, kao i da se evidentira koji korisnik aplikacije je evidentirao robu. Svakom komadu robe se dodeljuje poseban identifikacioni broj u obliku bar koda. Koristiti bilo koji format bar koda koji može da omogući dovoljno identifikacionih brojeva. Kada roba uđe u magacin, softver treba automatski da kreira prijemni list kojem se dodeljuje jedinstveni delovodni broj, a kada roba napušta magacin, kreira se otpremni list kojem se takođe dodeljuje jedinstveni delovodni broj za otpremnice. Potrebno je da se na otpremnici upiše delovodni broj prijemnog lista, kao i da se izračuna vreme koje je prošlo od kako je roba ušla u magacin, da se ispiše istorija svih premeštanja robe unutar magacinskih prostora uz podatak o imenu osobe koja je odobrila premeštaj. Po kreiranju otpremnog lista, softver treba automatski da kreira predračun za ležarinu koji bi bio izračunat na osnovu vremena koje je roba bila odložena u magacinskim prostorima. Cena po započetom danu se evidentira u bazi podataka i može da se promeni. Softver treba da čuva istoriju promena cena i da prilikom računanja cene ležarine koristi onu cenu koja je bila aktivna za svaki od dana tokom kojih je roba bila odložena i da se na predračunu tačno navede za koje grupe dana je naplaćena koja cena i da se na kraju prikaže suma. Svaki predračun ima svoj jedinstveni registarski broj. Aplikacija mora da ima kontrolu pristupa, tj. da omogući samo korisnicima koji unesu ispravne parametre za pristup (korisničko ime i lozinku) da se prijave i da mogu da imaju uvid u podatke i da unose novu robu, otvaraju naloge za otpremu robe, uređuju podatke o magacinima, prostorijama, policama, redovima polica i sekcijama u redu police. Grafički interfejs veb sajta treba da bude realizovan sa responsive dizajnom.

## Tehnička ograničenja

- Aplikacija mora da bude realizovana na Node.js platformi korišćenjem Express biblioteke. Aplikacija mora da bude podeljena u dve nezavisne celine: back-end veb servis (API) i front-end (GUI aplikacija). Sav kôd aplikacije treba da bude organizovan u dva Git spremišta u okviru istog korisničkog naloga za ovaj projekat.
- Baza podataka mora da bude relaciona i treba koristiti MySQL ili MariaDB sistem za upravljanje bazama podataka (RDBMS) i u spremištu back-end dela aplikacije mora da bude dostupan SQL dump strukture baze podataka, eventualno sa inicijalnim podacima, potrebnim za demonstraciju rada projekta.
- Back-end i front-end delovi projekta moraju da budi pisani na TypeScript jeziku, prevedeni TypeScript prevodiocem na adekvatan JavaScript. Back-end deo aplikacije, preveden na JavaScript iz izvornog TypeScript koda se pokreće kao Node.js aplikacija, a front-end deo se statički servira sa rute statičkih resursa back-end dela aplikacije i izvršava se na strani klijenta. Za postupak provere identiteta korisnika koji upućuje zahteve back-end delu aplikacije može da se koristi mehanizam sesija ili JWT (JSON Web Tokena), po slobodnom izboru.
- Sav generisani HTML kôd koji proizvodi front-end deo aplikacije mora da bude 100% validan, tj. da prođe proveru W3C Validatorom (dopuštena su upozorenja - Warning, ali ne i greške - Error). Grafički korisnički interfejs se generiše na strani klijenta (client side rendering), korišćenjem React biblioteke, dok podatke doprema asinhrono iz back-end dela aplikacije (iz API-ja). Nije neophodno baviti se izradom posebnog dizajna grafičkog interfejsa aplikacije, već je moguće koristiti CSS biblioteke kao što je Bootstrap CSS biblioteka. Front-end deo aplikacije treba da bude realizovan tako da se prilagođava različitim veličinama ekrana (responsive design).
- Potrebno je obezbediti proveru podataka koji se od korisnika iz front-end dela upućuju back-end delu aplikacije. Moguća su tri sloja zaštite i to: (1) JavaScript validacija vrednosti na front-end-u; (2) Provera korišćenjem adekvatnih testova ili regularnih izraza na strani servera u back-end-u (moguće je i korišćenjem izričitih šema - Schema za validaciju ili drugim pristupima) i (3) provera na nivou baze podataka korišćenjem okidača nad samim tabelama baze podataka.
- Neophodno je napisati prateću projektnu dokumentaciju o izradi aplikacije koja sadrži (1) model baze podataka sa detaljnim opisom svih tabela, njihovih polja i relacija; (2) dijagram baze podataka; (3) dijagram organizacije delova sistema, gde se vidi veza između baze, back-end, front-end i korisnika sa opisom smera kretanja informacija; (4) popis svih aktivnosti koje su podržane kroz aplikaciju za sve uloge korisnika aplikacije prikazane u obliku Use-Case dijagrama; kao i (5) sve ostale elemente dokumentacije predviđene uputstvom za izradu dokumentacije po ISO standardu.
- Izrada oba dela aplikacije (projekata) i promene kodova datoteka tih projekata moraju da bude praćene korišćenjem alata za verziranje koda Git, a kompletan kôd aplikacije bude dostupan na javnom Git spremištu, npr. na besplatnim GitHub ili Bitbucket servisima, jedno spremište za back-end projekat i jedno za front-end projekat. Ne može ceo projekat da bude otpremljen u samo nekoliko masovnih Git commit-a, već mora da bude pokazano da je projekat realizovan u kontinuitetu, da su korišćene grane (branching), da je bilo paralelnog rada u više grana koje su spojene (merging) sa ili bez konflikata (conflict resolution).

Autor teme za projektni zadatak: Milan Tair [linkedin.com/in/milantex](https://linkedin.com/in/milantex)

M. Tair, "Veb aplikacija za evidenciju robe u magacinu - Teme projekata za razvoj veb aplikacija", 2016-2021. [Online]. Available at: https://github.com/Milantex/Teme-za-projekte-za-razvoj-veb-aplikacija/blob/main/teme/veb-aplikacija-za-evidenciju-robe-u-magacinu.md [Accessed: ISO_DATE]
