# Veb aplikacija za oglašavanje pravnih lica

Aplikacija treba da omogući oglašavanje pravnih lica u vidu žutih strana, tj. kataloga svih preduzeća i preduzetnika koji pružaju određene usluge ili proizvode određene vrste proizvoda. Potrebno je da aplikacija koristi zvanični šifarnik delatnosti koji je propisan na osnovu Zakona o klasifikaciji delatnosti ("Službeni glasnik RS", broj 104/09). U katalogu treba da se nalaze podaci o preduzeću koji su inače dostupni iz listinga Agencije za privredne registre, među kojima su pun naziv, skraćeni naziv, adresa, telefon, matični broj, poreski identifikacioni broj (PIB). Pored tih uobičajenih podataka, treba omogućiti prikaz lokacije ili više lokacija na mapi, više kontakt telefona, prikaz radnog vremena po danima, posebne napomene i spisak delatnosti za koje je preduzeće registrovano. Omogućiti prikaz foto galerije, linka ka veb sajtu, logotip preduzeća i drugih potrebnih podataka za promociju preduzeća. Preduzetnik ili odgovorno lice u preduzeću može da registruje nalog na portalu kako bi uneo sve navedene podatke. Po završenoj registraciji, treba omogućiti unos svih podataka profila u jednom sveobuhvatnom formularu. Dok administrator portala ne odobri registrovani nalog preduzeća ili preduzetnika podaci neće biti vidljivi i dostupni u pretrazi na sajtu, a registrovanom korisniku će se uvek u vrhu stanica ispisivati poruka da profil čeka verifikaciju i odobrenje administratora. Kada administrator verifikuje i odobri profil, on će odmah biti vidljiv na sajtu i u rezultatima pretrage. Posetilac sajta može da vrši pretragu po delatnostima i vrstama usluga, po regiji, gradu ili opštini, radnom vremenu i po imenu preduzeća. rezultate pretrage prikazati u svedenom formatu u kojem su istaknuti osnovni podaci, među kojima su logotip, naziv, link ka sajtu, osnovna delatnost, kratak opis, lokacija i prikaz radnog vremena (takođe prikazati da li je u trenutku otvaranja stranice, na osnovu trenutnog dana u nedelji i vremena na serveru, radnja tog preduzeća otvorena - jasno istaći podatak). Veb aplikacija treba da beleži koliko puta je određeni profil preduzeća ili preduzetnika otvoren (pregledan) od strane fizičkog korisnika (ne evidentirati botove - samo po nazivu User Agent teksta). Omogućiti responsive dizajn, tako da stranice portala budu prilagođene i za mobilne telefone. Stranice za dodavanje podataka za prijavljene korisnike ne moraju da budu realizovane u responsive dizajnu.

## Tehnička ograničenja

- Aplikacija mora da bude realizovana na Node.js platformi korišćenjem Express biblioteke. Aplikacija mora da bude podeljena u dve nezavisne celine: back-end veb servis (API) i front-end (GUI aplikacija). Sav kôd aplikacije treba da bude organizovan u dva Git spremišta u okviru istog korisničkog naloga za ovaj projekat.
- Baza podataka mora da bude relaciona i treba koristiti MySQL ili MariaDB sistem za upravljanje bazama podataka (RDBMS) i u spremištu back-end dela aplikacije mora da bude dostupan SQL dump strukture baze podataka, eventualno sa inicijalnim podacima, potrebnim za demonstraciju rada projekta.
- Back-end i front-end delovi projekta moraju da budi pisani na TypeScript jeziku, prevedeni TypeScript prevodiocem na adekvatan JavaScript. Back-end deo aplikacije, preveden na JavaScript iz izvornog TypeScript koda se pokreće kao Node.js aplikacija, a front-end deo se statički servira sa rute statičkih resursa back-end dela aplikacije i izvršava se na strani klijenta. Za postupak provere identiteta korisnika koji upućuje zahteve back-end delu aplikacije može da se koristi mehanizam sesija ili JWT (JSON Web Tokena), po slobodnom izboru.
- Sav generisani HTML kôd koji proizvodi front-end deo aplikacije mora da bude 100% validan, tj. da prođe proveru W3C Validatorom (dopuštena su upozorenja - Warning, ali ne i greške - Error). Grafički korisnički interfejs se generiše na strani klijenta (client side rendering), korišćenjem React biblioteke, dok podatke doprema asinhrono iz back-end dela aplikacije (iz API-ja). Nije neophodno baviti se izradom posebnog dizajna grafičkog interfejsa aplikacije, već je moguće koristiti CSS biblioteke kao što je Bootstrap CSS biblioteka. Front-end deo aplikacije treba da bude realizovan tako da se prilagođava različitim veličinama ekrana (responsive design).
- Potrebno je obezbediti proveru podataka koji se od korisnika iz front-end dela upućuju back-end delu aplikacije. Moguća su tri sloja zaštite i to: (1) JavaScript validacija vrednosti na front-end-u; (2) Provera korišćenjem adekvatnih testova ili regularnih izraza na strani servera u back-end-u (moguće je i korišćenjem izričitih šema - Schema za validaciju ili drugim pristupima) i (3) provera na nivou baze podataka korišćenjem okidača nad samim tabelama baze podataka.
- Neophodno je napisati prateću projektnu dokumentaciju o izradi aplikacije koja sadrži (1) model baze podataka sa detaljnim opisom svih tabela, njihovih polja i relacija; (2) dijagram baze podataka; (3) dijagram organizacije delova sistema, gde se vidi veza između baze, back-end, front-end i korisnika sa opisom smera kretanja informacija; (4) popis svih aktivnosti koje su podržane kroz aplikaciju za sve uloge korisnika aplikacije prikazane u obliku Use-Case dijagrama; kao i (5) sve ostale elemente dokumentacije predviđene uputstvom za izradu dokumentacije po ISO standardu.
- Izrada oba dela aplikacije (projekata) i promene kodova datoteka tih projekata moraju da bude praćene korišćenjem alata za verziranje koda Git, a kompletan kôd aplikacije bude dostupan na javnom Git spremištu, npr. na besplatnim GitHub ili Bitbucket servisima, jedno spremište za back-end projekat i jedno za front-end projekat. Ne može ceo projekat da bude otpremljen u samo nekoliko masovnih Git commit-a, već mora da bude pokazano da je projekat realizovan u kontinuitetu, da su korišćene grane (branching), da je bilo paralelnog rada u više grana koje su spojene (merging) sa ili bez konflikata (conflict resolution).

Autor teme za projektni zadatak: Milan Tair [linkedin.com/in/milantex](https://linkedin.com/in/milantex)

M. Tair, "Veb aplikacija za oglašavanje pravnih lica - Teme projekata za razvoj veb aplikacija", 2016-2021. [Online]. Available at: https://github.com/Milantex/Teme-za-projekte-za-razvoj-veb-aplikacija/blob/main/teme/veb-aplikacija-za-oglasavanje-pravnih-lica.md [Accessed: ISO_DATE]
