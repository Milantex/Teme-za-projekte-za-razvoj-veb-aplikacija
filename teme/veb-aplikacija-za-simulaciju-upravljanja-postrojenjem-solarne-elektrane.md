# Veb aplikacija za simulaciju upravljanja postrojenjem solarne elektrane

Aplikacija treba da omogući korisniku da upravlja simuliranim sistemom za upravljanje postrojenjem solarne elektrane.
Na strani servera je potrebno napraviti aktivni proces koji simulira model proizvodnje električne energije na solarni pogon. Model obuhvata simulaciju vremena, tako što za svaki sekund realnog vremena u simuliranom modelu prođe jedan minut. Aplikacija treba da vodi računa o pravom kalendaru u simuliranom modelu sveta tako da se za odabranu geografsku lokaciju gde se nalazi elektrana (npr. okolina Beograda), vodi računa o vremenu izlaska i zalaska Sunca za datum u simuliranom modelu. Takođe, koristiti statističke podatke o procentu oblačnosti i padavinama za dane u godini simuliranog sveta. Koristiti podatke za jednu te istu godinu iznova. Simulator kada dođe do kraja jedne godine neka počne ponovo od 1. januara iste godine i tako u krug. Simulacija uzima podataka o količini energije izračene u svakom satu simuliranog sveta i umanji je za određeni faktor na osnovu podataka o zabeleženoj oblačnosti ili padavinama za taj datum. Simulacija računa količinu primljene energije Sunčeve svetlosti na osnovu svih dostupnih podataka. Korisnik aplikacije ne mora da se prijavljuje, već je aplikacija uvek dostupna za korišćenje. U aplikaciji korisnik može da pregleda spisak solarnih ćelija koje elektrana poseduje, može da ih uključi ili isključi sa mreže. Proizvodnja električne energije solarne elektrane zavisi od izračunate simulirane izračene energije Sunca za konkretan dan za svaki sat u danu kada je Sunce na nebu. Voditi računa da nije u svakom satu u danu moguće sakupiti svu izračenu energiju Sunca zbog pozicije Sunca na nebu. Korisnik može da vidi za svaku solarnu ćeliju proizvedenu snagu. Solarne ćelije u aplikaciji grafički prikazati u matrici njihovih pozicija na terenu. Ćelije vremenom gube svoju efikasnost. Tokom prve tri godine korišćenja, linearno im opada efikasnost za po 1% mesečno. Nakon treće godine korišćenja, efikasnost počinje da opada za po 2% mesečno. Nakon što efikasnost padne na ispod 50%, moraju da budu isključene i zamenjene novom. Korisnik kroz aplikaciju zahteva zamenu ćelije. Nakon unosa evidencije o zahtevu za zamenu, ćelija će u roku od 3 simulirana dana biti zamenjena tako da može da je stavi u pogon uključivanjem na mrežu. U svakom trenutku korisnik aplikacije mora da ima jasno prikazanu informaciju o trenutnoj proizvedenoj snazi, kao i o snazi koju mreža potražuje. Ako je snaga koju mreža potražuje veća od proizvedene, korisnik mora da uključi još solarnih ćelija kako bi postigao traženu snagu. Ako mreža zahteva manju količinu energije, korisnik mora da isključi nekoliko ćelija. Simulator u procesu u pozadini automatski menja traženu snagu za svaki trenutak na osnovu podataka o kalendaru za odabranu godinu koja se simulira. Npr. kada su praznici, mreža zahteva 25% manje energije nego drugim danima. Vikendom se potražuje manje energije nego radnim danima. U zimskom periodu je potražnja do 250% veća. Simulator mora da ima pseduo-nasumičnu komponentu u menjanju snage potraživanja. Tražena snaga se menja za svaki simulirani sat. Grafički interfejs sajta treba da bude realizovan sa responsive dizajnom.

## Tehnička ograničenja

- Aplikacija mora da bude realizovana na Node.js platformi korišćenjem Express biblioteke. Aplikacija mora da bude podeljena u dve nezavisne celine: back-end veb servis (API) i front-end (GUI aplikacija). Sav kôd aplikacije treba da bude organizovan u dva Git spremišta u okviru istog korisničkog naloga za ovaj projekat.
- Baza podataka mora da bude relaciona i treba koristiti MySQL ili MariaDB sistem za upravljanje bazama podataka (RDBMS) i u spremištu back-end dela aplikacije mora da bude dostupan SQL dump strukture baze podataka, eventualno sa inicijalnim podacima, potrebnim za demonstraciju rada projekta.
- Back-end i front-end delovi projekta moraju da budi pisani na TypeScript jeziku, prevedeni TypeScript prevodiocem na adekvatan JavaScript. Back-end deo aplikacije, preveden na JavaScript iz izvornog TypeScript koda se pokreće kao Node.js aplikacija, a front-end deo se statički servira sa rute statičkih resursa back-end dela aplikacije i izvršava se na strani klijenta. Za postupak provere identiteta korisnika koji upućuje zahteve back-end delu aplikacije može da se koristi mehanizam sesija ili JWT (JSON Web Tokena), po slobodnom izboru.
- Sav generisani HTML kôd koji proizvodi front-end deo aplikacije mora da bude 100% validan, tj. da prođe proveru W3C Validatorom (dopuštena su upozorenja - Warning, ali ne i greške - Error). Grafički korisnički interfejs se generiše na strani klijenta (client side rendering), korišćenjem React biblioteke, dok podatke doprema asinhrono iz back-end dela aplikacije (iz API-ja). Nije neophodno baviti se izradom posebnog dizajna grafičkog interfejsa aplikacije, već je moguće koristiti CSS biblioteke kao što je Bootstrap CSS biblioteka. Front-end deo aplikacije treba da bude realizovan tako da se prilagođava različitim veličinama ekrana (responsive design).
- Potrebno je obezbediti proveru podataka koji se od korisnika iz front-end dela upućuju back-end delu aplikacije. Moguća su tri sloja zaštite i to: (1) JavaScript validacija vrednosti na front-end-u; (2) Provera korišćenjem adekvatnih testova ili regularnih izraza na strani servera u back-end-u (moguće je i korišćenjem izričitih šema - Schema za validaciju ili drugim pristupima) i (3) provera na nivou baze podataka korišćenjem okidača nad samim tabelama baze podataka.
- Neophodno je napisati prateću projektnu dokumentaciju o izradi aplikacije koja sadrži (1) model baze podataka sa detaljnim opisom svih tabela, njihovih polja i relacija; (2) dijagram baze podataka; (3) dijagram organizacije delova sistema, gde se vidi veza između baze, back-end, front-end i korisnika sa opisom smera kretanja informacija; (4) popis svih aktivnosti koje su podržane kroz aplikaciju za sve uloge korisnika aplikacije prikazane u obliku Use-Case dijagrama; kao i (5) sve ostale elemente dokumentacije predviđene uputstvom za izradu dokumentacije po ISO standardu.
- Izrada oba dela aplikacije (projekata) i promene kodova datoteka tih projekata moraju da bude praćene korišćenjem alata za verziranje koda Git, a kompletan kôd aplikacije bude dostupan na javnom Git spremištu, npr. na besplatnim GitHub ili Bitbucket servisima, jedno spremište za back-end projekat i jedno za front-end projekat. Ne može ceo projekat da bude otpremljen u samo nekoliko masovnih Git commit-a, već mora da bude pokazano da je projekat realizovan u kontinuitetu, da su korišćene grane (branching), da je bilo paralelnog rada u više grana koje su spojene (merging) sa ili bez konflikata (conflict resolution).

Autor teme za projektni zadatak: Milan Tair [linkedin.com/in/milantex](https://linkedin.com/in/milantex)

M. Tair, "Veb aplikacija za simulaciju upravljanja postrojenjem solarne elektrane - Teme projekata za razvoj veb aplikacija", 2016-2021. [Online]. Available at: https://github.com/Milantex/Teme-za-projekte-za-razvoj-veb-aplikacija/blob/main/teme/veb-aplikacija-za-simulaciju-upravljanja-postrojenjem-solarne-elektrane.md [Accessed: ISO_DATE]
