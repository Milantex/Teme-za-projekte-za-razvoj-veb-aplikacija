# Veb aplikacija za biblioteku srednjoškolske ustanove

Aplikacija treba da omogući pristup za dva tipa korisnika. Sa jedne strane, aplikaciji pristupaju školski bibliotekari, a sa druge učenici. I bibliotekari i učenici se na veb portal prijavljuju kroz istu login stranicu, koja na osnovu korisničkog imena utvrdi da li je reč o bibliotekaru ili učeniku i prema tome proverava ispravnost pristupnih parametara i kreira sesiju. Baza podataka bibliotekara i učenika treba da bude unapred pripremljena i popunjena, kao i veze između njih, jer ovaj projektni zadatak čini samo jedan modul većeg informacionog sistema i nije u njegovoj nadležnosti da uređuje spiskove učenika i bibliotekara.

Ukoliko se korisnik prijavi u svojstvu bibliotekara, aplikacija treba da mu omogući da dodaje nove knjige, menja ili briše postojeće knjige iz baze, kao i da vrši zaduživanje i razduživanje knjiga učenicima. Svaka knjiga treba da bude uvrštena u određenu kategoriju, a pored opštih podataka treba da ima kratak opis i fotografiju korica. Potrebno je da se podaci o istoriji zaduživanja/razduživanja evidentiraju trajno, kako ne bi došlo do gubitka podataka. Bibliotekari treba da imaju uvid u pojedinačno kretanje svake knjige, kao i da u svakom trenutku imaju pregled trenutno pozajmljenih knjiga, gde se koja knjiga nalazi na zaduženju i kada treba da bude vraćena. Pored toga, treba da dobijaju statističke podatke oblika: koji naslovi su najtraženiji, koji autori najčitaniji, opterećenost svake pojedinačne knjige, broj izdavanja/pozajmljivanja tokom određenog vremenskog perioda. Ni jedna knjiga ne može da se obriše iz baze, već može samo da se obeleži kao nedostupna u nekom od sledećih svojstava: izgubljena, uništena, nedostupna iz drugih razloga.

Ukoliko se korisnik prijavi u svojstvu učenika aplikacija treba da mu omogući pregled knjiga po kategorijama, mogućnost pretrage po svim parametrima - naslovu, autoru, kategoriji ili ISBN broju knjige, kao i informaciju da li je knjiga trenutno raspoloživa ili ne. Pored toga, učenici treba da imaju pregled svojih trenutnih zaduženja. Za knjige koje su trenutno zadužene, učenik može da vidi očekivan datum kada knjiga treba da bude vraćena i može da napravi rezervaciju za trenutno pozajmljenu knjigu. Bibliotekar vidi rezervacije za knjigu i kada bude vraćena i može da je ostavi u posebnoj sekciji za rezervisane knjige. Rezervacije traju jedan dan nakon čega im ističe rezervacija i obeležene su za vraćanje na police, ukoliko u nisu pozajmljene u toku tog dana onom studentu koji je izvršio rezervaciju.

## Tehnička ograničenja

- Aplikacija mora da bude realizovana na Node.js platformi korišćenjem Express biblioteke. Aplikacija mora da bude podeljena u dve nezavisne celine: back-end veb servis (API) i front-end (GUI aplikacija). Sav kôd aplikacije treba da bude organizovan u dva Git spremišta u okviru istog korisničkog naloga za ovaj projekat.
- Baza podataka mora da bude relaciona i treba koristiti MySQL ili MariaDB sistem za upravljanje bazama podataka (RDBMS) i u spremištu back-end dela aplikacije mora da bude dostupan SQL dump strukture baze podataka, eventualno sa inicijalnim podacima, potrebnim za demonstraciju rada projekta.
- Back-end i front-end delovi projekta moraju da budi pisani na TypeScript jeziku, prevedeni TypeScript prevodiocem na adekvatan JavaScript. Back-end deo aplikacije, preveden na JavaScript iz izvornog TypeScript koda se pokreće kao Node.js aplikacija, a front-end deo se statički servira sa rute statičkih resursa back-end dela aplikacije i izvršava se na strani klijenta. Za postupak provere identiteta korisnika koji upućuje zahteve back-end delu aplikacije može da se koristi mehanizam sesija ili JWT (JSON Web Tokena), po slobodnom izboru.
- Sav generisani HTML kôd koji proizvodi front-end deo aplikacije mora da bude 100% validan, tj. da prođe proveru W3C Validatorom (dopuštena su upozorenja - Warning, ali ne i greške - Error). Grafički korisnički interfejs se generiše na strani klijenta (client side rendering), korišćenjem React biblioteke, dok podatke doprema asinhrono iz back-end dela aplikacije (iz API-ja). Nije neophodno baviti se izradom posebnog dizajna grafičkog interfejsa aplikacije, već je moguće koristiti CSS biblioteke kao što je Bootstrap CSS biblioteka. Front-end deo aplikacije treba da bude realizovan tako da se prilagođava različitim veličinama ekrana (responsive design).
- Potrebno je obezbediti proveru podataka koji se od korisnika iz front-end dela upućuju back-end delu aplikacije. Moguća su tri sloja zaštite i to: (1) JavaScript validacija vrednosti na front-end-u; (2) Provera korišćenjem adekvatnih testova ili regularnih izraza na strani servera u back-end-u (moguće je i korišćenjem izričitih šema - Schema za validaciju ili drugim pristupima) i (3) provera na nivou baze podataka korišćenjem okidača nad samim tabelama baze podataka.
- Neophodno je napisati prateću projektnu dokumentaciju o izradi aplikacije koja sadrži (1) model baze podataka sa detaljnim opisom svih tabela, njihovih polja i relacija; (2) dijagram baze podataka; (3) dijagram organizacije delova sistema, gde se vidi veza između baze, back-end, front-end i korisnika sa opisom smera kretanja informacija; (4) popis svih aktivnosti koje su podržane kroz aplikaciju za sve uloge korisnika aplikacije prikazane u obliku Use-Case dijagrama; kao i (5) sve ostale elemente dokumentacije predviđene uputstvom za izradu dokumentacije po ISO standardu.
- Izrada oba dela aplikacije (projekata) i promene kodova datoteka tih projekata moraju da bude praćene korišćenjem alata za verziranje koda Git, a kompletan kôd aplikacije bude dostupan na javnom Git spremištu, npr. na besplatnim GitHub ili Bitbucket servisima, jedno spremište za back-end projekat i jedno za front-end projekat. Ne može ceo projekat da bude otpremljen u samo nekoliko masovnih Git commit-a, već mora da bude pokazano da je projekat realizovan u kontinuitetu, da su korišćene grane (branching), da je bilo paralelnog rada u više grana koje su spojene (merging) sa ili bez konflikata (conflict resolution).

Autor teme za projektni zadatak: Milan Tair [linkedin.com/in/milantex](https://linkedin.com/in/milantex)

M. Tair, "Veb aplikacija za biblioteku srednjoškolske ustanove - Teme projekata za razvoj veb aplikacija", 2016-2021. [Online]. Available at: https://github.com/Milantex/Teme-za-projekte-za-razvoj-veb-aplikacija/blob/main/teme/veb-aplikacija-za-biblioteku-srednjoskolske-ustanove.md [Accessed: ISO_DATE]
